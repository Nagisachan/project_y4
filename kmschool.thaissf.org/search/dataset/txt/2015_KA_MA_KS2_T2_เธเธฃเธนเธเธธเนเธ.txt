
บันไดการเรียนรู้ สู่ทักษะการเแก้ปัญหาเชิงภาพ
  
จากรูปด้านบน  คิดว่าเราจะหาพื้นที่ส่วนที่แรเงาได้อย่างไรบ้าง ??? อยากให้ผู้อ่านลองคิดดูจริงๆ ค่ะ...พอจะคิดออกไหมคะ 
ถ้าคิดไม่ออกลองวาดรูปออกไปแบบนี้นะคะ 




  






จะพบว่าส่วนที่แรเงาเป็นส่วนหนึ่งของรูปวงกลมที่เราพอจะสามารถหาพื้นที่ได้ซึ่งจะช่วยให้สามารถหาพื้นที่ส่วนที่แรเงาได้ง่ายขึ้น 
การหาพื้นที่ส่วนที่แรเงาจากรูปในหน้าแรกนั้น  เป็นส่วนหนึ่งของเรื่องการหาพื้นที่ของรูปวงกลม หน่วยวิชาคณิตศาสตร์  ชั้น 6  ในปีการศึกษาที่แล้ว  หลังจากที่มีการจัดกระบวนการเรียนรู้ให้นักเรียนค้นพบค่าพาย (π) และสูตรการหาพื้นที่ของรูปวงกลมแล้วก็จะมีการนำรูปท้าทายเหล่านี้ให้นักเรียนได้ลองแก้ปัญหา    แต่พบว่ามีนักเรียนไม่กี่คนที่แก้ปัญหาได้  และนักเรียนจะรู้สึกว่าเป็นเรื่องที่ยาก  จะทำได้เมื่อครูหรือเพื่อนช่วยวาดรูปเพิ่มเข้าไปให้  สำหรับครูมีความรู้สึกว่าบทเรียนเรื่องนี้สนุก  เพียงแค่วาดรูปเพิ่มเติมนิดหน่อยก็จะสามารถทำต่อได้แล้ว  จึงคิดว่าจะทำอย่างไรให้ในการปีการศึกษานี้  นักเรียนคิดที่จะวาดรูปต่อไปหรือที่เราเรียกว่าการมี "ทักษะการแก้ปัญหาเชิงภาพ" จากการศึกษาและสังเกตบทเรียนเรื่องเรขาคณิตในหนังสือเรียนคณิตศาสตร์ของญี่ปุ่นพบว่าเขาจะให้นักเรียนได้เรียนคุณสมบัติของรูปเรขาคณิตนั้นไปพร้อมกับการวาด  หรือบางบทเรียนให้วาดก่อนที่จะรู้จักคุณสมบัติเสียอีก  จึงปิ๊งไอเดียว่าจะต้องให้นักเรียนได้วาดรูปวงกลมที่ซับซ้อนก่อน  เขาจะได้มองภาพนั้นออกว่ามีที่มาที่ไปอย่างไร  แล้วจึงจะเกิดทักษะการแก้ปัญหาเชิงภาพได้              ครูจึงเริ่มคิดกระบวนการเรียนรู้นี้ด้วยการหารูปที่ซับซ้อนแล้วนำมาเรียงจากง่ายไปยาก  โดยแบ่งความยากง่ายด้วยการคาดเดาวิธีการวาดและการหาพื้นที่ของนักเรียน  ดังนี้

   





              จากนั้นจึงทำแผนการสอนขึ้นมาให้มีขั้นตอน  คือ ครูชวนนักเรียนให้วาดรูป  แล้วแบ่งปันวิธีการวาดรูป  จากนั้นครูจึงจะกำหนดส่วนที่แรเงาลงในรูปให้นักเรียนหาพื้นที่  แล้วแลกเปลี่ยนวิธีการหาพื้นที่กัน  ทำแบบนี้ทีละรูป  ใช้เวลาทั้งหมด 4 คาบ  ครูพบว่า นักเรียนกระตือรือร้นตั้งแต่การวาดรูปเรียกได้ว่าเป็นกิจกรรมที่ช่วยสร้างแรงบันดาล และได้ฝึกทักษะไปพร้อมกัน


  

กระดานในการแลกเปลี่ยน
การหาพื้นที่ส่วนที่แรเงา
ในชั้นเรียน 6/1
 
        


      ในรูปแรกๆ นักเรียนใช้เวลาในการวาดค่อนข้างนานแม้จะเป็นรูปที่ง่าย  แต่พอรูปหลังๆ ที่มีความซับซ้อนกว่ากลับวาดได้เร็วกว่า  ครูถามนักเรียนว่าทำไมจึงเป็นเช่นนั้น  นักเรียนบอกว่าได้ฝึกวาดมาหลายรูปและคุ้นเคยกับการใช้วงเวียน  และเมื่อนักเรียนจะต้องหาพื้นที่ก็พบว่าสามารถแก้ปัญหาได้ง่ายกว่าเดิม ซึ่งวิธีการที่นักเรียนใช้ในการหานั้นจะสืบเนื่องมาจากการมองภาพออกว่ารูปนั้นสามารถต่อออกไปได้อย่างไร   จึงยิ่งเป็นแรงให้ครูคิดแผนที่ต่อยอดอีกในครั้งต่อไป คือ  ครูให้นักเรียนออกแบบรูปขึ้นมาเป็นของตนเอง  พร้อมทั้งกำหนดส่วนที่แรเงาที่จะให้เพื่อนหาพื้นที่  แล้วให้นำไปติดที่กระดาน  

  







ผลงานของนักเรียนห้อง 6/3
ผลงานของนักเรียนห้อง 6/1
 



จากนั้นเมื่อมีนักเรียนทยอยนำรูปที่ตนเองวาดมาติดกระดาน ก็จะช่วยกระตุ้นการทำงานของนักเรียนคนอื่นโดยที่ครูไม่ต้องคอยเร่งให้คนอื่นทำงานเลย  แล้วระหว่างนั้นครูทำอะไร  ครูก็จะใช้ช่วงเวลาที่การทำงานและการเรียนรู้เป็นของนักเรียนนั้นไปทำหน้าที่ของครู  คือ  สังเกตและประเมินการเรียนรู้ของนักเรียน  นักเรียนคนที่สามารถทำได้ดี  ครูก็ส่งเสริมให้เลือกรูปที่ท้าทายไปทำงานต่อเพราะนักเรียนมีทักษะการแก้ปัญหาเชิงภาพในการช่วยเขาให้แก้ปัญหาแล้ว  ส่วนนักเรียนคนที่ยังต้องแก้ไขหรือไม่ค่อยไม่มั่นใจ   ครูให้คำแนะนำให้ทำงานต่อด้วยตนเองโดยให้เลือกรูปที่ประเมินแล้วว่านักเรียนสามารถทำได้ด้วยตนเองก่อนเพื่อให้เกิดความมั่นใจ จึงทำให้ครูเกิดการเรียนรู้ว่าแผนการสอนลักษณะแบบนี้ช่วยเปิดพื้นที่ให้ครูมีโอกาสส่งเสริมและซ่อมเสริมไปในเวลาเดียวกัน  และนักเรียนแต่ละคนมีบันไดในการเรียนรู้เป็นของตนเองที่ช่วยให้เดินทางไปสู่เป้าหมายเดียวกันได้
เคล็ดลับของความสำเร็จในครั้งนี้อยู่ที่  การพัฒนาตนเองของครูโดยเริ่มจากการลงมือศึกษาและเรียนรู้แนวคิดของหนังสือเรียนคณิตศาสตร์ของญี่ปุ่นที่เป็นตัวอย่างให้ได้เรียนรู้ในเรื่อง

การสร้าง concept ทางคณิตศาสตร์
การสร้างทักษะและเครื่องมือให้นักเรียนนำไปใช้ในการสร้างความเข้าใจความเป็นนามธรรมในคณิตศาสตร์
การร้อยเรียงลำดับการเรียนรู้จากรูปธรรมสู่นามธรรม
การเชื่อมโยงคณิตศาสตร์เข้าสู่โลกจริงของผู้เรียน

ควบคู่ไปกับการพัฒนาแผนการสอนที่ช่วยพัฒนาสิ่งที่นักเรียนติดขัด  จนนำไปสู่การพัฒนาทักษะใหม่ที่ทำให้นักเรียนสามารถสร้างความรู้และฝึกฝนจนกระทั่งเกิดสมรรถนะนั้นๆ ขึ้นมาด้วยตนเอง  สุดท้ายคือการปรับบทบาทของครูให้มีสายตาในการสังเกตและประเมินวิธีการเรียนรู้ของนักเรียนเพื่อให้สามารถให้คำแนะนำเมื่อนักเรียนมีอุปสรรคได้





ครูนุ่น - พรพิมล  เกษมโอภาส
ภาควิริยะ ปีการศึกษา 2558
ภาควิริยะ ปีการศึกษา ๒๕๕๘

ภาควิริยะ ปีการศึกษา ๒๕๕๘
   
ภาควิริยะ ปีการศึกษา ๒๕๕๘
 

