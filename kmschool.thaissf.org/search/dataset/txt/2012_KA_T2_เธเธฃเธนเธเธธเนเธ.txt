
 “ต้องดูแลใกล้ชิด  ติดตาม  ทำให้ครูเห็นทิศทาง”
คุณครูพรพิมล  เกษมโอภาส (ครูนุ่น)
คุณครูผู้ช่วยหัวหน้าช่วงชั้นที่ ๒
ในภาคเรียนที่ผ่านมาครูนุ่นได้มีโอกาสพัฒนาตนเองในกระบวนการ Lesson Study ผ่านการทำงานร่วมกับครูในทีมคณิตศาสตร์  ทั้งการคิดแผนการสอน การกำหนดโจทย์สถานการณ์  การสังเกตการสอนในห้องเรียนคณิตศาตร์  การทำ Km ร่วมกับทีมในทุกสัปดาห์  เพื่อพูดคุยสิ่งที่คุณครูเกิดการเรียนรู้ว่าในการทำงานของตนเองนั้นอะไรคือสิ่งที่ทำได้สำเร็จ  สิ่งที่ติดขัด และสิ่งที่จะพัฒนาต่อยอด  ซึ่งการทำ Km เป็นการสะท้อนสิ่งที่เกิดขึ้นจริงของครูแต่ละคน  
สิ่งที่ทำได้สำเร็จของครูก็คือ...
“มีความเข้าใจในแผนการสอนมากขึ้นเพราะได้ร่วมคิดแผนการสอนมากขึ้น”  ทำให้ครูนุ่นเรียนรู้ว่าต้องสร้างโอกาสให้ครูที่เป็นคู่วิชากันได้คิดแผนร่วมกันตลอด  ทำความเข้าใจในแผนร่วมกันอย่างลึกซึ้ง  ไม่ได้เป็นการคิดแผนของแค่คนใดคนหนึ่งจึงจะทำให้การสอนในห้องมีประสิทธิภาพในทุกๆ ห้อง   
“สามารถรอคอยเด็กในการแก้ปัญหาและตอบคำถามได้มากขึ้น”  นั่นเป็นการส่งสัญญาณว่าครูเริ่มเห็นความสำคัญของคำตอบของนักเรียนที่จะช่วยขับเคลื่อนกระบวนการเรียนรู้    
“นักเรียนให้ความร่วมมือในการตอบคำถามมากขึ้น”  ซึ่งเมื่อถามต่อไปว่าเหตุใดที่ทำให้นักเรียนตอบคำถามมากขึ้น ครูบอกว่าน่าจะเป็นเพราะครูพยายามรอคอยคำตอบ  และพยายามพูดชื่นชมเมื่อให้ความร่วมมือในการตอบคำถาม  และเมื่อตอบคำถามไม่ถูกก็ให้กำลังใจและทำให้เห็นว่าตอบผิดก็ไม่เป็นไร  
“สามารถเขียนกระดานได้ดีและเป็นลำดับขั้นตอน”  อีกหนึ่งสัญญาณที่แสดงว่าครูเห็นความสำคัญของการเขียนกระดานเพราะความรู้ที่บันทึกขึ้นกระดานจะเป็นตัวช่วยสำคัญให้นักเรียนสร้างและต่อยอดความรู้ในคาบเรียนนั้นๆ ได้  และการที่จะเขียนกระดานได้ดีคุณครูต้องออกแบบแผนการสอนที่ใช้การคาดเดาคำตอบของนักเรียนให้มากพอจึงจะทำให้ครูเขียนกระดานได้ดี  
“การซ่อมเสริมและส่งเสริมเกิดขึ้นพร้อมกันในห้อง”  ครูสร้างโอกาสให้นักเรียนที่มีความเข้าใจมากกว่าเพื่อนได้มีโอกาสอธิบายให้กับเพื่อนที่ยังไม่ค่อยเข้าใจ  โดยครูตั้งคำถามเกี่ยวกับสิ่งที่นักเรียนบางคนยังไม่เข้าใจ  และพยายามเลือกนักเรียนที่มีความเข้าใจที่ถูกต้องมาอธิบายให้ฟัง  ซึ่งครูก็จะสามารถตรวจสอบความเข้าใจของนักเรียนได้อย่างทั่วถึงมากขึ้นว่าเข้าใจถูกต้องแล้ว
“การให้นักเรียนได้ประเมินตนเอง” บางทีครูก็เป็นเพียงผู้ได้ประเมินนักเรียนเพียงคนเดียว  หากเปิดโอกาสให้นักเรียนได้ประเมินการเรียนรู้ของตนเองบ้าง  จะทำให้ครูเข้าใจนักเรียนได้มากขึ้นและรับรู้ว่าที่เราประเมินไว้มันถูกต้องหรือไม่
“ไม่พูดทวนคำตอบของนักเรียน  ทำให้นักเรียนหัดฟังกันมากขึ้น” บางครั้งเวลาที่นักเรียนตอบ  แต่ตอบด้วยเสียงเบา  คุณครูก็มักพูดทวน  คำตอบให้นักเรียน เพราะหวังดีกลัวนักเรียนคนอื่นไม่ได้ยิน  แต่ในความจริงครูควรฝึกให้นักเรียนพูดด้วยเสียงที่ดังชัดเจนมากขึ้น  และฝึกนักเรียนคนอื่นให้เป็นผู้ฟังที่ดีไปพร้อมๆ กัน  อาจจะพูดกับนักเรียนว่า “คำตอบที่หนูตอบมันน่าสนใจมากเลยค่ะ  คุณครูอยากให้เพื่อนๆ ได้ยินด้วยขอให้หนูพูดอีกรอบนะคะ”  
“เวลาคิดโจทย์สถานการณ์ต้องมีความท้าทายให้นักเรียนต้องใช้ความพยายามและพอกำลังกับนักเรียน”  การคิดโจทย์สถานการณ์ก็เป็นส่วนหนึ่งที่ท้าทายและยากสำหรับคุณครู  จะต้องคิดโจทย์ที่ทำให้นักเรียนอยากเรียนรู้  เกิดการเรียนรู้  ต่อยอดความรู้และครูต้องสามารถประเมินการเรียนรู้ที่เกิดขึ้นได้  หากครูออกแบบโจทย์สถานการณ์ไม่เหมาะสมกับความรู้สะสมเดิมของนักเรียน  จะทำให้ครูมีอุปสรรคในการจัดการเรียนการสอนในชั้นเรียนมาก 
และสิ่งที่ครูติดขัด  คือ...
“โจทย์ที่เราอยากให้นักเรียนฝึกคิดแต่นักเรียนบางคนก็เบื่อ” 
              “การคาดเดาคำตอบของนักเรียนน้อย  ทำให้ใช้เวลาในห้องเรียนมากกว่าที่ครูจะเชื่อมโยงได้”
              “การร้อยเรียงคำตอบของนักเรียนที่ยังไม่เชื่อมโยง ทำให้ไม่เห็นวิธีการที่หลากหลายของนักเรียน”
              “ครูยังไม่ทำอะไรทีละอย่าง  จัดการเวลาในห้องไม่ดี  มีคุยเล่น  หยอกล้อ ทำให้ไม่ทัน ต้องสอนเร็วและเร่ง”
              “การสอนไม่เป็นไปตามแผน  การจัดเวลาในแต่ละขั้น  มีการวางแผนเขียนกระดาน แต่ไม่สามารถทำได้จริง”  
              “ช่วงแลกเปลี่ยน  นักเรียนยังขาดการฟัง  และยังเรียกให้นักเรียนตอบได้ไม่ทั่วถึง”
จากสิ่งที่ครูทำได้สำเร็จและสิ่งที่ติดขัดนั้น  ครูนุ่นได้เรียนรู้เลยว่าหากเราดูแลและช่วยเหลือครูอย่างใกล้ชิดด้วยการให้ครูเห็นสิ่งที่ครูจะทำในทุกกระบวนการด้วยความเข้าใจจะทำให้ครูมีเครื่องมือสำหรับจัดการเรียนการสอน  กระบวนการที่ทำจะสำเร็จ  ไม่ติดขัดและหากเจอสิ่งที่ติดขัดก็พอที่จะแก้ปัญหาเฉพาะหน้าหรือกลับมาแก้ไขในครั้งต่อไปได้โดยไม่ท้อถอย  และหากเราติดตามด้วยการร่วมออกแบบแผนการสอน  พูดคุยรายละเอียดของแผนทั้งการหา Met Before ที่แท้จริงของนักเรียน  โจทย์สถานการณ์  รวมทั้งแผนเขียนกระดานที่ผ่านการคาดเดาคำตอบของนักเรียน  การจดบันทึกลงสมุด  การตั้งคำถามที่ใช้ในห้องหากนักเรียนติดขัดในการแก้ปัญหา  การแลกเปลี่ยนเรียนรู้หรือการสรุปสิ่งที่ได้เรียนรู้  จะช่วยย้ำกระบวนการที่ครูเคยได้เห็นและได้ทำในการเปิดชั้นเรียนทั้งของตนเองและเพื่อนครูด้วยกันและสิ่งที่ครูนุ่นจะพัฒนาตนเองและทีมในการทำงานต่อไป  คือ  การสังเกตการสอนที่ละเอียดเพื่อสร้างมุมมองในการพัฒนาวิธีคิดของครูในการมองนักเรียน  การช่วยปรับคำถามและคำพูดกับนักเรียนเพื่อให้นักเรียนเกิดการเรียนรู้ได้มากขึ้น  ฟังผู้อื่นมากขึ้น เรื่องที่สำคัญอีกเรื่องหนึ่ง  คือ  การทำระบบซ่อมเสริมให้กับนักเรียนที่มีความรู้สะสมเดิมยังไม่ทันเพื่อน  และเรื่องสุดท้ายที่อยากจะพัฒนา  คือ  การร่วมออกข้อสอบและเกณฑ์ในการตรวจข้อสอบเพื่อการวัดและประเมินผลที่สอดคล้องกับกระบวนการเรียนรู้ที่เราใช้  จะทำให้ครูเชื่อมั่นได้มากขึ้นว่ากระบวนการที่เราใช้ทำให้นักเรียนได้เรียนรู้ด้วยตนเองและแก้ปัญหาได้ดีกว่าที่เราคิดไว้เสียอีก...
