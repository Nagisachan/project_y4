
แค่ครูรู้จังหวะและมีจินตนาการ
ครูพัชรีย์  เพลินเพลงเพราะ (ครูพัช)

ถึงพัช
เรื่องภูมิใจมากที่สุดของครูอนุบาลในเทอมที่ผ่านมา  แม้ว่าจะเป็นเรื่องเล็กน้อย  แต่ก็เป็นเรื่องที่มีความหมายต่อฉันมาก  นั่นคือการพาเด็กทำของเล่นตามความสนใจเรื่องสัตว์ ตามโครงงาน ”สวนสัตว์แสนสุข” วันหนึ่งในขณะที่เด็กๆ เล่นอยู่ในสนาม  มีเด็ก ๒-๓ คนพบใบไม้ที่มีลักษณะเป็นใบยาวๆ เหมือนหูกระต่าย  จากเดิมที่เป็นเด็กที่ยังไม่ค่อยมีความมั่นคงทางจิตใจเท่าไรนัก เขาคิดออกแบบใบไม้มาติดที่หัวเขา เหมือนเป็นการติดหูกระต่าย  โดยเอาใบไม้มาติดเข้าที่ผมแกละที่มีอยู่ ๒  ข้าง  พยายามติดเองอยู่นานแต่ติดเองไม่ได้  เลยขอให้ครูช่วยติดให้   ฉันเห็นถึงจินตนาการของพวกเขาและฉวยโอกาสเข้าไปร่วมในจินตนาการของเขาด้วย  พอฉันช่วยติดหูใบไม้เสร็จ เขามีท่าที แววตาและสีหน้าที่เบิกบาน  มีความสุขมาก  กระโดดโลดเต้นเป็นกระต่ายรอบๆ ตัวครูด้วยความสนุกสนาน  และต่อด้วยเล่นตามจินตนาการของตนเองต่อไปอีก
อีกเรื่องหนึ่งคือการเล่นกับลม  ที่เด็กๆ ช่วยกันคิดทำของเล่น คือกังหันลม  จากเดิมทำด้วยกระดาษ  A4 แบบบาง  นำมาระบายสี  แต่พบว่ามีปัญหาที่กระดาษนิ่มไป  เด็กก็มาบอกกับฉัน   ฉันรับฟังเสียงของเด็กๆ และช่วยแก้ปัญหาด้วยการเปลี่ยนกระดาษมาเป็นกระดาษ ๑๐๐ ปอนด์  ซึ่งเป็นงานที่ยากขึ้นสำหรับเด็กๆ  ที่ต้องเตรียมแกนกังหัน ผูกไม้ ผูกยางเข้ากับไม้  ตัดกระดาษด้วยกรรไกรให้เป็นรูปกังหัน และเจาะกระดาษ   ซึ่งเขาก็พยายามแล้วพยายามอีกอยู่หลายครั้ง ตรงนี้ฉันเข้ามาช่วยเมื่อเห็นว่าเริ่มจะเกินความสามารถที่เด็กจะทำได้   ฉันกับเด็กช่วยกันทำกังหันจนเสร็จ  จนนำไปวิ่งเล่นกันได้   เด็กๆ รู้สึกภูมิใจและดีใจเมื่อได้นำกังหันกลับบ้านไปด้วย
ฉันว่าการที่ฉันอยู่กับเด็กๆ สังเกต และรับฟังเขาอย่างใส่ใจจริงๆ และเข้าไปร่วมเล่นในจินตนาการของพวกเขา   ในโอกาสและจังหวะที่เหมาะสม  เมื่อบวกกับความตั้งใจมุ่งมั่น ของพวกเขา  ก็ทำให้พวกเขาประสบความสำเร็จในการทำของเล่น     
เรื่องเล็กๆ เหล่านี้สร้างความรู้สึกที่ดีๆ ให้เกิดขึ้นกับทั้งเด็กๆ และครู  และถ้าจะให้ดีกว่านี้   ครั้งหน้าฉันว่าฉันจะไม่ลืมให้เด็กลองคิดแก้ปัญหาด้วยตนเองก่อน  ถ้าไม่ได้จริงๆ ฉันถึงจะเข้าไปช่วย พัช


ครูอยากบอกว่า...
เป็นการดีกว่าถ้าครูฝึกที่จะเป็นผู้รอ ไม่ต้องรีบ ให้เด็กลองคิดแก้ปัญหาด้วยตนเองก่อน  โดยครูยังไม่ต้องเข้าไปช่วย
