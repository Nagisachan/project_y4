
คอลัมน์   VIEW OF  THOUGH
วิพากษ์การจัดการศึกษาไทย....ความท้าทายของการสร้างมนุษย์ในศตวรรษที่ ๒๑
เรียบเรียงโดย    รองศาสตราจารย์ประภาภัทร นิยม        
             มูลนิธิอโชก้า(ประเทศไทย) โดยสินี  จักรธรานนท์ และศุภิสรา อารยะพงษ์  ได้เข้าสัมภาษณ์รองศาสตราจารย์ประภาภัทร นิยม  รองอธิการบดีสถาบันอาศรมศิลป์   อดีตผู้อำนวยการโรงเรียนรุ่งอรุณ   ผู้ก่อตั้งโรงเรียนรุ่งอรุณ และสถาบันอาศรมศิลป์ ภายใต้คณะกรรมการมูลนิธิโรงเรียนรุ่งอรุณ ถึงสถานการณ์การจัดการการศึกษาของไทยในปัจจุบันเพื่อนำมาวิเคราะห์ข้อมูลเกี่ยวกับนวัตกรรมสังคมด้านสุขภาวะในการทำงานวิจัยชิ้นหนึ่งของมูลนิธิฯ   
 ทั้งนี้รศ.ประภาภัทร ได้กรุณาเรียบเรียงข้อมูลจากการสัมภาษณ์  มาเป็นบทความที่น่าสนใจเพื่อนำมาเผยแพร่ให้สังคมไทยได้ตระหนัก และเพื่อให้เกิดประโยชน์ในวงกว้างต่อไป

การทำงานวิชาการหรือการจัดการศึกษาเพื่อรับใช้สังคมของโรงเรียนรุ่งอรุณและสถาบันอาศรมศิลป์นั้นเริ่มตั้งแต่หลักการของการก่อตั้งสถาบันเมื่อปี พ.ศ.๒๕๔๐ ซึ่งมีเจตจำนงให้เป็นองค์กรที่ไม่แสวงหาผลกำไร หากแต่เป็นสถานศึกษาและสถาบันอุดมศึกษาที่ผู้เรียน เรียนจากการปฏิบัติงานจริง โจทย์จริง ปัญหาจริงของกลุ่มคน ชุมชน และสังคม โดยเฉพาะที่สถาบันอาศรมศิลป์ บางครั้งได้รับเงินอุดหนุนจากบุคคล องค์กร หรือหน่วยงานที่ได้รับประโยชน์จากโครงการนั้น ๆ ด้วย บางครั้งก็เป็นการลงทุนของสถาบันเอง เพื่อเป็นแบบเรียนสำหรับนักศึกษา ซึ่งเป็นเช่นนี้ในทุกหลักสูตร จึงเป็นการรับใช้สังคมโดยตรงอยู่แล้ว เช่น การเปิดศูนย์การเรียน "โจ๊ะมาโลลือล่ะ" ในหมู่บ้านชาวปกาเกอะญอที่บ้านสบลาน อ.สะเมิง จ.เชียงใหม่ เพื่อตอบโจทย์ของชุมชนชาวปกาเกอะญอ ในการให้การศึกษาแก่บุตรหลานโดยไม่ต้องพรากออกจากวิถีวัฒนธรรมชุมชน ซึ่งเป็นงานวิทยานิพนธ์ของนักศึกษาปริญญาโท ศึกษาศาสตร์แบบองค์รวม โดยทำเป็นงานวิจัยและพัฒนาหลักสูตรท้องถิ่นและกระบวนการเรียนการสอนที่สอดคล้องกับวิถีวัฒนธรรม เป็นชุดงานวิจัยร่วมกับเขตพื้นที่การศึกษาเชียงใหม่ เขต ๒ และโรงเรียนบ้านแม่ลานคำ หรือตัวอย่างการอนุรักษ์และฟื้นฟูย่านตลาดเก่าชุมชนริมน้ำจันทบูร  ร่วมกับประชาคมในชุมชนพัฒนาเป็นแหล่งท่องเที่ยว เรียนรู้วิถีวัฒนธรรมท้องถิ่นริมน้ำจันทบูร เป็นงานวิทยานิพนธ์ของนักศึกษาปริญญาโท สถาปัตยกรรมศาสตร์เพื่อชุมชนและสิ่งแวดล้อม เป็นต้น จะเห็นได้ว่าสถาบันอาศรมศิลป์บูรณาการทั้ง ๓ ด้านเข้าด้วยกัน คือ ด้านวิชาการ/วิจัย ด้านการเรียนการสอน และด้านบริการวิชาการ เข้าเป็นอันหนึ่งอันเดียวกัน บนฐานปฏิบัติการจริง (Work - Based Learning) นั่นเอง
ยิ่งไปกว่านั้น เพื่อให้การขยายฐานวิชาการเพื่อรับใช้สังคมให้กว้างขวางมากขึ้น ทางสถาบันฯ จึงได้ตัดสินใจร่วมมือกับมหาวิชชาลัย ซึ่งนำโดยอาจารย์อเนก นาคะบุตร และ ดร.ศักดิ์ ประสานดี ที่มีความพยายามพัฒนาหลักสูตรผู้ประกอบการสังคมระดับปริญญาตรีขึ้น เพื่อเปิดโอกาสให้บุคคลในระดับท้องถิ่น ชุมชนต่าง ๆ ซึ่งมีประสบการณ์การทำงานเพื่อชุมชนและสังคมในด้านต่าง ๆ อยู่แล้ว สามารถเทียบโอนหรือถ่ายทอดประสบการณ์เหล่านั้นเข้าสู่ระบบการเรียนรู้ที่มีมาตรฐาน ให้เป็นการสร้างองค์ความรู้ที่สามารถเผยแพร่ ถ่ายทอดให้เป็นประโยชน์ต่อผู้อื่นได้อย่างชัดเจนต่อไป เพื่อสร้างผู้ประกอบการทางสังคม ที่มีความมั่นคงทั้งในการหาเลี้ยงชีพพึ่งพาตนเองพร้อม ๆ กับกิจการนั้น ๆ คืนกำไรให้สังคมหรือชุมชนของตนได้ในเวลาเดียวกัน ซึ่งต่างจากคนทำงานเพื่อสังคมใน ๒-๓ ทศวรรษที่ผ่านมา ที่ประสบความยากลำบากในการเลี้ยงชีพของตนเอง พึ่งพาตนเองในเชิงเศรษฐกิจได้น้อย เป็นต้น
ดังนั้นหลักสูตรผู้ประกอบการสังคมที่อาจารย์อเนก นาคะบุตร และ ดร.ศักดิ์ ประสานดี  ริเริ่มไว้นั้นจึงสอดคล้องกับหลักการของสถาบันอาศรมศิลป์ โดยเฉพาะประเด็นที่สำคัญและชัดเจนก็คือ การจัดการเรียนการสอนของหลักสูตรมีลักษณะสอนฟรี เรียนฟรี ผู้สอนเป็นผู้มีจิตอาสามาถ่ายทอดวิชาและบริหารหลักสูตรโดยไม่มีค่าตอบแทน ส่วนผู้เรียนไม่ต้องเสียค่าลงทะเบียนหน่วยกิต เพียงแต่จ่ายค่าธรรมเนียมเล็กน้อย และจัดหาอาหารการกินมาเอง ส่วนสถาบันอาศรมศิลป์ช่วยสนับสนุนด้านอาคารสถานที่ น้ำ-ไฟ และร่วมบริหารหลักสูตร ถือว่าเป็นการลงขันร่วมกันของคณาจารย์จิตอาสา ซึ่งมาจากผู้รู้ นักวิชาการ ที่มีจิตใจเสียสละ และเห็นความสำคัญของการพัฒนาทรัพยากรมนุษย์ คือคนไทยที่มีคุณภาพ
หลักสูตรนี้ได้ผ่านการพิจารณาอนุมัติจากคณะกรรมการสภาสถาบันฯ และความเห็นชอบของสำนักงานคณะกรรมการการอุดมศึกษา (สกอ.) แล้ว เมื่อวันที่ ๒๕ ตุลาคม ๒๕๕๕ เป็นหลักสูตร ๔ ปี ชั้นปีที่ ๑ จะเน้นเรื่องผู้เรียนรู้จักตนเอง รู้จักชุมชน รู้จักสังคมและสถานการณ์โลก พอขึ้นชั้นปีที่ ๒ ผู้เรียนจะต้องเสนอโครงการทดลองประกอบการสังคมของตนเองที่เป็นรูปธรรม พร้อมกับการเรียนภาควิชาการที่จัดเป็นกลุ่ม (Learning Module) มิได้เรียนทีละรายวิชา แต่เป็นการบูรณาการ และในปีสุดท้ายผู้เรียนจะมีกิจการของตนเองที่ชัดเจน ดำเนินการได้จริงเป็นเครื่องพิสูจน์และประกอบการประเมินผลเพื่อจบการศึกษา
ในขณะนี้นอกเหนือจากผู้เรียนซึ่งมาจากมหาวิชชาลัยแล้ว ยังมีกลุ่มผู้สนใจที่จะส่งเยาวชนในพื้นที่ต่าง ๆ เข้ามาเรียนในหลักสูตรนี้ เช่น นักเรียนของโรงเรียนมีชัยพัฒนา นักเรียนของบ้านเรียนวัดพระธาตุดอยผาส้ม นักเรียนของกลุ่มการแพทย์วิถีธรรม ซึ่งกลุ่มเยาวชนเหล่านี้ได้ผ่านการเรียนรู้ ฝึกอบรมบนฐานการงานมาตั้งแต่ระดับมัธยมแล้ว บางกลุ่มมีความสามารถเรียนไป ทำงานอาชีพหารายได้ไปด้วย ดังเช่น นักเรียนของโรงเรียนมีชัยพัฒนา  ที่ซึ่งคุณมีชัย วีระไวทยะ ได้วางรากฐานการเรียนบนการงานอาชีพและฝึกทักษะการบริหารจัดการมาพร้อมๆ กับการทำงานจิตอาสามาแล้วอ่างเข้มแข็ง ดังนั้นจึงได้ร่วมปรึกษาหารือถึงแนวทางการเปิดรับให้นักเรียนหรือเยาวชนเหล่านี้เข้ามาศึกษาต่อตั้งแต่ยังอยู่มัธยมด้วยการลงทะเบียนเรียนแบบ Pre-degree หรือการเทียบโอนประสบการณ์มาสู่ระดับปริญญาตรีได้ในระดับหนึ่ง เมื่อนักเรียนจบจากมัธยมปลายแล้ว จึงมาลงทะเบียนเรียนเพิ่มเติมอีกบางส่วน ก็จะจบเร็วกว่า ๔ ปี เช่น อาจจะจบภายใน ๒ ปี เป็นต้น
จะเห็นได้ว่า การเปิดโอกาสที่หลากหลายทางการศึกษาดังกล่าวนี้มาจากมุมมองหรือทัศนคติในการจัดการศึกษาตามความต้องการและบริบทของผู้เรียนที่เรียกว่า Demand - side Driven ซึ่งตรงข้ามกับวิธีการจัดการศึกษาตามแบบแผนของผู้จัดที่เรียกว่า Supply - side Driven ทำให้การศึกษาถึงมือของเยาวชนและคนไทยอีกมากมาย ซึ่งมีความจำเป็นในการประกอบอาชีพตามบริบทที่หลากหลายของสังคม โดยเฉพาะในภาคเกษตรกรรมและการผลิตบนฐานทรัพยากรท้องถิ่น ซึ่งเป็นคนส่วนใหญ่ของประเทศ ให้เขาได้มีโอกาสยกระดับการเรียนรู้คู่ขนานไปกับการพัฒนาอาชีพและการดูแลสังคม โดยวิธีการศึกษาเช่นนี้ก็จะช่วยเพิ่มทักษะ ความสามารถของบุคคล และสร้างความเข้มแข็งในการพึ่งพาตนเองของชุมชนท้องถิ่นต่าง ๆ ไปด้วย

กลยุทธ์ในการทำงานด้านการศึกษา
เริ่มจากความเชื่อที่ว่า เด็กหรือคนทุกคนเรียนรู้ได้ เป็นธรรมชาติที่มีอยู่แล้วในมนุษย์ทุกคน แต่อาจจะมีวิธีการที่แตกต่างหลากหลาย เช่น เรียนรู้จากประสบการณ์ตรง เรียนรู้จากการเห็นตัวอย่าง เรียนรู้จากการลงมือทำ เรียนรู้จากการฟังและการเชื่อมโยงเหตุและผล หรือแม้แต่การเรียนรู้ที่มาจากการดู การฟัง การอ่าน จากความรู้ของผู้อื่นที่ได้บันทึกหรือแต่งเป็นตำราไว้ หากแต่สิ่งที่สำคัญคือ การเรียนรู้นั้น ๆ ต้องถูกเชื่อมโยงเข้าหาตนเองอย่างลึกซึ้ง ไม่ว่าจะเป็นการให้ความหมายหรือเชื่อมโยงกับประสบการณ์เดิม จนเกิดความเข้าใจ ตระหนักถึง " คุณค่า " กระทั่งสามารถนำไปประยุกต์ใช้ให้เกิดประโยชน์ได้ ดังนั้นการจัดการศึกษาจึงต้องเริ่มจากการสร้างผู้ที่เป็นกัลยาณมิตรที่เข้าใจธรรมชาติการเรียนรู้นี้ และสามารถสร้างแรงบันดาลใจให้ผู้เรียนเกิดเจตจำนง/หรือนิสัยในการใฝ่รู้ใฝ่เรียน นำตนเองไปสัมผัส สัมพันธ์กับสิ่งต่าง ๆ ด้วยท่าทีของผู้ใฝ่เรียน เรียกว่าเป็น Active Learners ซึ่งต่างจากการเป็นนักเรียนว่าง่ายเพราะนั่งรอเรียน (Passive Learners) ให้ครูมาป้อนวิชาเพื่อไปสอบเท่านั้น ระบบการศึกษาที่ดี จึงเป็นระบบความสัมพันธ์ขนาดเล็ก ที่ครู ๑ คน สามารถดูแลให้ผู้เรียนทุกคนพัฒนาธรรมชาติการเรียนรู้ของตนอยู่เสมอ ห้องเรียนขนาดใหญ่จะไม่เอื้อให้เกิดกระบวนการนี้ได้ จะกลายเป็นการจดจำ ลอกเลียน ความรู้สำเร็จรูปแบบทางเดียว การศึกษาเช่นนั้นจะไม่สร้างคน แต่สร้างระบบเหมาเรียน การจัดการศึกษาจึงต้องลงมือทำด้วยตนเอง ด้วยความมุ่งมั่นและมีเป้าหมายที่ชัดเจนในการสร้างคนที่เรียนรู้เป็น จากนั้นจึงชวนผู้ที่มีวิสัยทัศน์เช่นนี้ มองการศึกษาเช่นนี้มาช่วยกันทำ ด้วยการเห็นคุณค่าซึ่งกันและกันจนเกิดความร่วมมือแบบเครือข่ายมากกว่าเป็นการบริหารจัดการเชิงระบบที่ตายตัว เช่น Linear system.
การขับเคลื่อนเชิงนโยบายหรือการขยายงาน
แม้ว่าการทำงานการศึกษาตามความเชื่อนี้จะแตกต่างจากการจัดการศึกษาในระบบใหญ่ก็ตามที แต่ภารกิจของเราไม่ใช่การไปล้มล้างหรือทวนกระแส เพียงแต่มองเห็น เข้าใจบางสิ่งที่อยู่ในระบบใหญ่ ที่มีผลกระทบต่อเราบ้าง แต่มิใช่ทั้งหมด จึงเป็นเพียงการหาวิธีการ หรือการจัดการต่อเรื่องนั้น ๆ มิให้เป็นปัญหามากจนเกินไป เช่นที่โรงเรียนรุ่งอรุณใช้หลักสูตรแกนกลางก็จริง แต่มีวิธีการเรียนการสอนของตนเองได้ มีวิธีการประเมินผลของตนเองที่สามารถแปลงไปสู่การจัดทำแบบรายงานผลการเรียนตามระเบียบของกระทรวงศึกษาฯ ได้ โดยไม่ก่อให้เกิดปัญหาในการสื่อสาร เป็นการพิจารณาตามเหตุตามปัจจัย ทำเรื่องยากให้เป็นเรื่องง่าย อย่างไรก็ดี การนำเสนอผลการปฏิบัติที่ดี (Good Practices) ที่เกิดขึ้นจริงให้เป็นตัวอย่างแก่ผู้ที่สนใจมาศึกษาดูงาน จากทั้งภายในประเทศหรือจากต่างประเทศ นับเป็นการแลกเปลี่ยนเรียนรู้ที่ได้ประโยชน์ทั้ง ๒ ฝ่าย เราเองได้กระจกสะท้อนตนเอง บางครั้งเกิดการปรับเปลี่ยนรูปแบบ วิธีการจัดการเรียนการสอน เพื่อให้ทันต่อการเปลี่ยนแปลงของสังคม ของการใช้สื่อเทคโนโลยี หรือพัฒนาการของเด็กและเยาวชนในยุคปัจจุบัน จากการแลกเปลี่ยนเรียนรู้เหล่านี้เอง เป็นเหตุให้เกิดการพัฒนาเครือข่ายโรงเรียนที่จัดการศึกษาในรูปแบบใหม่ที่แตกต่างจากระบบใหญ่มากขึ้น มีความหลากหลายมากขึ้น จนถูกจัดว่าเป็น " การศึกษาทางเลือก " เพราะเหตุผลที่แท้จริงก็คือ รูปแบบการจัดการศึกษาแบบเดียวไม่อาจจะสนองความต้องการที่เปลี่ยนแปลงไป หรือสภาพบริบทของสังคมที่แตกต่างได้ทั่วถึง จึงเป็นธรรมดาอยู่เองที่จะต้องเกิดการแสวงหาแนวทางอื่น ๆ ในยุคที่การเข้าถึงความรู้เป็นไปอย่างไร้พรมแดนมากขึ้น และจากการแลกเปลี่ยนเรียนรู้และพร้อมที่จะเอื้อเฟื้อเผื่อแผ่กันและกันนั่นเอง ที่เป็นโอกาสให้เราได้ร่วมทำงานกับกลุ่มอื่น ๆ พร้อมทั้งการร่วมนำเสนอแนวทางการจัดการศึกษาตลอดจนการวัดประเมินผลที่สอดคล้องกับการเรียนรู้ในศตวรรษที่ ๒๑ ด้วย ดังนั้นการขยายการศึกษาที่หลากหลาย จึงมิใช่เป็นไปด้วยรูปแบบของรุ่งอรุณอย่างเดียว แต่พบว่าการศึกษาทางเลือกมีหลากหลาย ขึ้นอยู่กับบริบทและการตอบโจทย์ของสังคม ชุมชนนั้น ๆ ไม่ว่าจะเป็นรูปแบบในเมือง ในชนบท ในชุมชนท้องถิ่นหรือแม้แต่ครอบครัว จัดแบบบ้านเรียนก็มีมากขึ้น จะเห็นได้จากอีกทางหนึ่งคือ กลไกทางกฎหมาย ที่เปิดโอกาสให้มีการจัดตั้งศูนย์การเรียนได้จากผู้จัดที่หลากหลายขึ้น ถึงแม้ว่าการบริการจากเจ้าหน้าที่รัฐจะยังไม่สะดวกก็ตาม แต่ก็มิอาจจะชะลอนโยบายการกระจายการจัดการศึกษาที่เคยผูกขาดอยู่กับรัฐต่อไปได้
ความท้าทายในการทำงาน
ดังที่ได้กล่าวแล้วว่า การทำงานการศึกษาคือการสร้างคน ฉะนั้นเป้าหมายสูงสุดที่น่าจะท้าท้ายก็คือ การสร้างคนให้เป็นมนุษย์ที่สมบูรณ์ นั่นหมายถึงทุกมิติของการเจริญขึ้นไม่ว่าทางกายที่แข็งแรง ทางปัญญาที่มีความรู้ ความคิดที่สร้างสรรค์ มีจิตใจที่รักและเมตตา ละอายและเกรงกลัวต่อบาปเป็นต้น ทั้ง ๓ มิตินี้ มีความสัมพันธ์กัน และส่งผลต่อกันและกัน หากจะพัฒนาให้สมบูรณ์ต้องใช้กระบวนการพัฒนาอย่างเป็นองค์รวม ด้วยความลึกซึ้ง ละเอียดอ่อน ประณีตแท้ที่จริงแล้ว มนุษย์มีคุณสมบัติพิเศษที่ซ่อนอยู่ในตัวทุกคน และรอโอกาสที่ภาวะการเรียนรู้เช่นนี้จะปรากฏขึ้น โดยอาศัย สติ สมาธิ และปัญญา เป็นเครื่องนำพา ในปัจจุบันนี้จะสังเกตเห็นได้ว่าความรู้เรื่องการเจริญสติ สมาธิ ปัญญา เริ่มแพร่หลายในโลกตะวันตก และได้รับการพัฒนาเป็นการจัดการเรียนการสอนภาคปฏิบัติ ในสถาบันการศึกษาหลายแห่งและได้รับการยอมรับอย่างแพร่หลาย
ดังนั้นจึงไม่น่าแปลกสำหรับประเทศไทยแลประเทศในซีกโลกตะวันออกที่เคยเจริญรุ่งเรืองมาบนฐานวัฒนธรรม และองค์ความรู้เหล่านี้ จะถือเป็นข้อได้เปรียบในการนำมาพัฒนาให้เหมาะสมกับเด็ก เยาวชน และคนในยุคปัจจุบันได้ นอกไปจากนี้ การพัฒนาด้านจิตใจและสติปัญญานี้เอง กำลังจะกลายเป็นกุญแจสำคัญ เช่น ภูมิคุ้มกันให้มนุษย์สามารถเผชิญต่อปัญหาที่รุนแรง และซับซ้อน อันเกิดจากความรู้เท่าไม่ถึงการณ์ของมนุษย์เองที่ได้ทุ่มเท และใช้ทรัพยากรโลกไปพร้อมทั้งปล่อยหรือสร้างพิษภัยไว้มากมาย จนขาดสมดุลของธรรมชาติที่โลกจะเยียวยาตนเองได้ทัน หากมนุษย์ในยุคศตวรรษที่ ๒๑ ยังคงย่ำอยู่กับที่ ใช้สติปัญญาความรู้ชุดเดิมที่ได้ก่อปัญหาไว้มากมายนี้ ดำเนินชีวิตและถ่ายทอดกันต่อ ๆ ไป ก็ยากที่มนุษย์ทั้งมวลจะอยู่ได้ แม้ดาวเคราะห์ดวงนี้ก็อาจจะเปลี่ยนสภาพไปจนไม่มีใครคาดเดาได้
เมื่อเป็นเช่นนี้ จึงเป็นความท้าทายของการจัดการศึกษาเพื่อสร้างคนในอนาคต มิใช่คนของวันวาน หรือวันนี้ ว่าจะสามารถขยายศักยภาพภายในของมนุษย์ให้งอกงามขึ้นทันต่อปฏิกิริยาถดถอยของโลกได้หรือไม่ โดยนัยยะนี้เรื่องการศึกษาเพื่อพัฒนาพลังของสติปัญญามนุษย์จึงเป็นโจทย์ที่ต้องการ การทดลองอย่างจริงจัง การเรียนรู้แนวนี้จะแตกต่างจากการเรียนที่เคยอยู่ในระบบการศึกษาทั่ว ๆ ไป เพราะแทนที่จะเรียนความรู้ที่มีผู้ค้นพบไว้แล้วและเป็นความรู้ภายนอกทั้งสิ้น กลับต้องสร้างทักษะการหันกลับไปเรียนรู้ที่ภายในกาย-ใจของตนเอง และค้นพบความรู้ใหม่-สดของตนเอง ที่มิอาจลอกเลียนจากตำราหรือคำสอนของใครได้
ยกตัวอย่างที่ประเทศภูฎานมีนโยบายนำหลักการ GNH (Gross National Happiness) เข้ามาเป็นเป้าหมายของการศึกษา โดยระดมนักการศึกษาทั่วโลกมาประชุมกัน ๓-๔ วัน เพื่อหาแนวทางนี้ให้นำไปปฏิบัติได้ ดิฉันเองและท่านอาจารย์ ดร.อาจอง ชุมสาย ณ อยุธยา ได้เข้าร่วมการประชุมนี้ และที่น่ายินดีคือ ท่านอาจารย์อาจอง ได้ช่วยจัดอบรมสมาธิให้กับครูและผู้บริหารการศึกษาของภูฎานทั้งประเทศ เพื่อหันกลับมาดูที่ประเทศไทยเอง แม้ว่าจะยังไม่มีนโยบายในเรื่องนี้ในแวดวงการศึกษาไทย แต่ก็มิได้หมายความว่าหมดโอกาส เพราะความได้เปรียบของทุนภูมิปัญญาด้านการฝึกพัฒนาจิตใจ ปัญญาในสังคมไทยยังคงมีอยู่ มีครูบาอาจารย์ที่จะมีเมตตาอบรมสั่งสอนได้อยู่เป็นจำนวนไม่น้อย เมื่อเป็นเช่นนี้เองเราจึงไม่รอช้าที่จะดำเนินการทอลอง เพื่อที่จะสร้างกัลยาณมิตรรุ่นใหม่ขึ้นก่อนโดยการเริ่มทำวิจัยแบบปฏิบัติการสร้างหลักสูตรครูสติขึ้น โดยคาดว่าจะได้รับการสนับสนุนจากมหาวิทยาลัยมหาจุฬาลงกรณ์วิทยาลัย(มจร.) และที่โชคดีคือ ได้รับความเมตตาจากพระพุทธยานันทภิกขุ (หลวงพ่อมหาดิเรก) ที่ให้ความอนุเคราะห์ทดลองสอนกับกลุ่มทดลองหลายกลุ่ม เพื่อพัฒนาหลักสูตรที่เหมาะสมและสามารถนำไปใช้ได้ทั้งครูระดับต่างๆ พ่อแม่ ผู้ปกครอง ตลอดจนสถาบันหรือองค์กรสถานศึกษาต่างๆ โดยเฉพาะโรงเรียนวิถีพุทธต่อไป
อย่างไรก็ตามจุดเริ่มต้นที่ท้าทายมากที่สุดคือ การทดลองที่ตัวเราเองว่าจะสามารถเรียนรู้ในระดับจิตตปัญญาที่ได้ และเป็นกัลยาณมิตรให้กับคนรุ่นต่อไปได้มากน้อยเพียงใด
วิพากษ์การเรียนรู้ของคนในสังคมไทย
ปัจจุบันสื่อมีอิทธิพลมากในสังคม บางครั้งเราปรับตัวไม่ทัน กล่าวคือแทนที่เราจะใช้สื่อเป็นเครื่องมือขยายฐานและโอกาสการเรียนรู้ของเราให้กว้างขวางขึ้นกลับกลายเป็นว่า เราเสพสื่อที่ไม่ได้เลือก หรือไม่รู้ว่าต้องเลือกจนสื่อเหล่านั้นมีอิทธิพลกล่อมเกลาจิตใจ วิธีคิด ทัศนคติ พฤติกรรม และความเสพคุ้นต่างๆ ของเราไปโดยไม่ทันรู้ตัว เคยมีนักการศึกษาผู้ที่รู้ทันและพยายามจะเตือนพ่อแม่ทั้งหลายว่า อย่าปล่อยให้ทีวีเลี้ยงลูกเล็กแทนเรา เขาจะสูญเสียความสามารถในการเรียนรู้ลงไป เพราะสมองทำหน้าที่น้อยมากเพียงแต่รับโดยไม่ต้องคิด และไม่ต้องตัดสินใจที่จะเลือกอะไร ที่แย่กว่านั้นคือเด็กเกิดความเข้าใจว่าทุกสิ่งทุกอย่างจะปรากฏและตอบสนองตนได้อย่างสำเร็จรูปอัตโนมัติ ไม่ต้องใช้ความพยายามลงมือทำใดๆ เลย และไม่รู้จักการอดทนรอคอย ดังนั้นภาพแวดล้อมของสังคมยุคสื่อพาไปนี้จึงมีพลังชักจูงสร้างนิสัยของผู้คนโดยเฉพาะเด็กและเยาวชนคนไทย และมีอิทธิพลเหนือกว่าการเลี้ยงดูของพ่อแม่ ครอบครัว และโรงเรียนเพราะเขาจะซึมซับรับมาโดยตรงได้อย่างรวดเร็วและยากที่จะหลีกเลี่ยง
เมื่อสถานการณ์สังคมเป็นเช่นนี้ การจัดการศึกษาในแบบแผนเดิมจึงหมดความหมายลงไปทุกที ในบทบาทหน้าที่การสร้างคนที่ไม่ทันต่อสถานการณ์ ทุนทางสังคม ทุนทางทรัพยากร ทุนทางบุคคลที่เคยมีมาแต่อดีตซึ่งเคยเป็นที่พึ่งทั้งทางกาย จิตใจและภูมิปัญญาก็พลอยหมดคุณค่าไปด้วย เพราะผู้นำยุคใหม่ให้ความสำคัญกับการพัฒนาเศรษฐกิจ การเงิน การค้าพาณิชย์จึงพาสังคมก้าวกระโดดสู่ความเป็นสังคมบริโภคสินค้าให้ทัน ทุกสิ่งทุกอย่างถูกตีค่า ตีราคาเป็นสินค้า แม้แต่ค่าของคนก็ต้องวัดกันที่เงินเดือน รายได้ ความร่ำรวยมากกว่าคุณค่าในจิตใจ ในขณะที่ละทิ้งทุนเดิมไป ก็ยังไม่สามารถเข้าพัฒนาทุนใหม่ในด้านการผลิตที่แท้จริงได้ การพัฒนาความรู้จากทุนเดิมที่จะเป็นฐานสำคัญของการผลิตหรือการจัดการทรัพยากร และทุนภายในประเทศถูกมองข้ามไปแต่กลับกลายเป็นการจัดการศึกษาเพื่อพัฒนาบุคลากรเพื่อป้อนในด้านการบริหารจัดการธุรกิจการค้าและด้านแรงงานอุตสาหกรรม การผลิตและการประกอบสินค้าและการบริการเท่านั้น ส่วนการลงทุนโครงสร้างพื้นฐานต่างๆ ถ้าเป็นไปเพื่อการค้าพาณิชย์มากกว่าจะเป็นไปเพื่อเพิ่มขีดความสามารถของการจัดการทรัพยากรเพื่อความยั่งยืน
จากสถานการณ์ดังกล่าวนี้ชี้ให้เห็นว่า การจัดการศึกษาก็ดี ความสามารถทางการเรียนรู้ของคนไทยโดยทั่วไปก็ดี กำลังเผชิญปัญหา ๒ ประการ กล่าวคือ หนึ่งการก้าวกระโดดและเกิดการขาดตอนการเรียนรู้ที่ควรจะเติบโตมาจากรากฐานทุนทางสังคมของเราเอง และสองคือเป็นการตามกระแสการพัฒนาเฉพาะหน้ามากกว่าที่จะเล็งเห็นถึงเป้าหมายระยะยาวของสังคมทั้งระบบ  ทุกวันนี้เราจึงตกอยู่ในสภาพการวิ่งตามแก้ปัญหาเฉพาะหน้าในเรื่องการศึกษาเรียนรู้ ทั้งในระบบการจัดการศึกษาและการศึกษาตลอดชีวิตของคนไทย เช่นการรณรงค์ให้เด็กไทยรักการอ่านซึ่งเป็นวัฒนธรรมการเรียนรู้ที่ดี แต่ยากที่จะเกิดขึ้นได้ในบรรยากาศที่แม้ผู้ใหญ่ก็อ่านไม่ออกเช่นกัน คืออ่านตัวเองไม่ออก อ่านสังคมไม่ออก ทุกหนทุกแห่งทุกคนล้วนมุ่งไปสู่การตอบสนองความอยากและความพอใจเฉพาะหน้าจึงปฏิเสธการอ่านโดยไม่รู้ตัว ดังนั้น เราจึงไม่สามารถสร้างรสนิยมหรือวัฒนธรรมการเรียนรู้ที่ดีได้
พ่อแม่ ผู้ปกครองหรือในครอบครัวเองก็แทบจะลืมบทบาทการส่งต่อภูมิปัญญา ความรู้ คุณธรรมจริยธรรมพื้นฐานให้กับเด็กๆ ในปัจจุบันจึงเกิดค่านิยมส่งลูกไปเรียนทุกอย่างนอกบ้าน ตั้งแต่เรียนที่โรงเรียนปกติ เรียนพิเศษสารพัดวิชา เรียนแม้แต่การเล่นการออกกำลังกาย การทำอาหาร ทุกๆ การเรียนรู้จึงกลายเป็นสินค้า ในขณะเดียวกันสถาบันครอบครัวก็อ่อนแอ หมดพลังที่จะช่วยสร้างเยาวชนคนไทยที่มีวัฒนธรรมรักการเรียนรู้ได้และฝากความหวัง หรือผลักภาระให้กับโรงเรียนต่างๆ ตลอดจนมหาวิทยาลัย ซึ่งตกอยู่ในกระแสการลอกเลียนความรู้มากกว่าการสร้างความรู้และการเรียนรู้ด้วยตนเองเช่นกัน
มีคำถามอยู่ ๑๒ ข้อที่น่าจะเป็นการตรวจเช็คอาการด้านการเรียนรู้ของสังคมไทย การหาคำตอบให้กับคำถามทั้ง ๑๒ ข้อนี้อาจจะไม่ยาก แต่ที่ยากมากก็คือ การหาผู้ตอบว่าใครควรจะเป็นผู้ตอบ ถ้าเปรียบเป็นอาการป่วยของสังคมก็ต้องถามว่า ใครคือหมอที่จะตรวจรักษาอาการเหล่านี้ได้นั่นเอง คำถามมีอยู่ว่า

คำถามสำหรับผู้นำทางการศึกษาไทย.
เพื่อทบทวนอดีต พินิจปัจจุบัน และฝันถึงอนาคต
๑. สังคมไทยมีทุนทางสังคมอะไรบ้างที่มีคุณค่าและมีความสำคัญต่อการพัฒนาประเทศ
๒. แผ่นดินไทยอุดมสมบูรณ์ด้วยอะไรและขาดแคลนอะไร ?
๓. ประชาชนคนไทยมีความหลากหลายทางวัฒนธรรมหรือไม่ ? อย่างไร ?
๔. การศึกษาไทยสะท้อน/ตอบสนองความหลากหลายของสังคมได้อย่างไร
๕. การศึกษาไทยมีบทบาทสร้างสังคมฐานความรู้ได้มากน้อยเพียงใด ?
๖. คนไทยสามารถผลิตความรู้ได้เองหรือไม่ ?
๗. องค์ความรู้ใดที่สำคัญและจำเป็นที่สุดของสังคมไทย
๘. ประเทศไทยติดอันดับต้น ๆ ของเวทีโลกในเรื่องใด ?
๙. ประเทศไทยติดอันดับท้าย ๆ ของเวทีโลกในเรื่องใด ?
๑๐. ปัญหาใดที่เป็นอุปสรรคของการพัฒนาประเทศมากที่สุด
๑๑. การศึกษาจะช่วยตอบโจทย์การพัฒนาคนไทยและสังคมไทยให้ยืนอยู่บนเวทีโลกได้อย่างไร ?
๑๒. เป้าหมายในการสร้างคนไทยในยุคศตวรรษที่ ๒๑ ควรเป็นเช่นไร ?

สถานการณ์สุขภาวะของคนไทยในช่วง ๑๐ ปีที่ผ่านมา
ในช่วง ๑๐ ปีที่ผ่านมา คนไทยสนใจเรื่องสุขภาพมากขึ้น โดยเฉพาะคนในเมืองจะให้ความสำคัญกับการใช้ผลิตภัณฑ์ และบริการเพื่อสุขภาพกันมาก เช่น อาหารเสริม วิตามิน สินค้าและบริการสุขภาพต่างๆ เช่น Fitness เป็นต้น จนกระทั่งเกิดการกระตุ้น แรงจูงใจในการซื้อและทำให้เกิดกลุ่มผู้ที่คิดว่าจำเป็นต้องซื้อและบริโภคสิ่งเหล่านี้ตามมา จนกระทั่งธุรกิจเหล่านี้สามารถตั้งราคาสินค้าสูง เนื่องจากผู้บริโภคยินยอมจ่ายเพื่อซื้อสุขภาพแบบสำเร็จรูป แต่ในขณะเดียวกันก็มีกระแสสุขภาพอีกแบบหนึ่งที่เน้นการดูแลสุขภาพด้วยตนเอง ให้อยู่ในวิถีชีวิตปกติที่รู้จักตนเอง สังเกตตนเองทั้งกายและใจเป็น สามารถปรับสมดุลให้ชีวิตอยู่ในภาวะปกติสุข หรือสุขภาวะได้ตามเหตุปัจจัยและกาลเทศะ แนวการบำบัดด้วยการแพทย์แผนไทยก็มีค่านิยมมากขึ้นเช่นกัน
อย่างไรก็ดีทั้งการดูแลป้องกัน และการรักษาบำบัดเยียวยาการเจ็บป่วยในภาพรวมของสังคมไทยดีขึ้น การทำงานของกระทรวงสาธารณสุขมีประสิทธิภาพมากขึ้น การเปลี่ยนแปลงในระดับโครงสร้าง จากระบบใหญ่สู่ระบบย่อย ทำให้การเข้าถึงระบบสุขภาพของคนทุกคนทำได้ง่ายขึ้น คนเข้าถึงบริการสาธารณสุขได้ทั่วถึงมากขึ้น ในภาคชนบทมีการพัฒนาสถานีอนามัยให้ยกระดับเป็นโรงพยาบาลส่งเสริมสุขภาพประจำตำบล (รพ.สต.)  ช่วยให้การทำงานมีประสิทธิภาพ แม้แต่สถานการส่งต่อผู้ป่วยก็สะดวกขึ้น การเผยแพร่ความรู้เรื่องสุขภาพอนามัยโดยอาสาสมัคร (อสม.) ทำได้ถึงครัวเรือนจึงนับว่าสุขภาวะของคนไทยน่าจะดีขึ้น
แต่ในขณะเดียวกันสังคมไทยก็ยังต้องเผชิญกับภาวะคุกคามเช่นเรื่องความปลอดภัยและความมั่นคงทางอาหาร ซึ่งเกิดผลกระทบจากระบบการผลิตและการจัดจำหน่าย รวมไปถึงยารักษาโรคด้วย ซึ่งเป็นระบบที่เชื่อมโยงกับธุรกิจขนาดใหญ่ทั้งในระดับประเทศและระดับโลก เพราะทุกอย่างถูกทำให้เป็นสินค้าไปหมดดังนั้นการผลิตเอง ขายเองแทบจะหมดไปจากรากฐานของสังคมซึ่งระบบเช่นนี้ส่งผลเสียไปถึงวัฒนธรรมการบริโภคอาหารและยาของคนไทย ที่แม้จะมีข้อได้เปรียบคือความอุดมสมบูรณ์ในการผลิตอาหาร แต่กลับถูกนำไปสู่ระบบที่จะตอบสนองให้เกิดสินค้าสำเร็จรูป โดยแท้ที่จริงแล้วครอบครัวไทยทุกบ้านสามารถที่จะปลูกพืชผักสวนครัวไว้กินเองได้ แต่เรากำลังถูกชี้นำให้เป็นผู้ซื้อของสำเร็จรูป แม้แต่อาหารที่ปรุงสำเร็จพร้อมรับประทาน ซึ่งเน้นรสชาติและดึงดูดให้ผู้บริโภคสนองความพึงพอใจ ความสะดวกมากกว่าคุณค่าทางโภชนาการ
ดังนั้นการเรียนรู้ของคนไทยจึงมีโจทย์ มีแบบฝึกหัดที่จำเป็นต้องเรียนรู้ที่เริ่มจากตนเองเชื่อมโยงไปสู่ครอบครัว ชุมชน และสังคมไทยเรื่องสุขภาวะนี้ได้มากมาย รวมไปถึงการใช้ความรู้สมัยใหม่ ความรู้ทางวิทยานิพนธ์ ความรู้ด้านภูมิศาสตร์ ประวัติศาสตร์ ทรัพยากรธรรมชาติ และอื่นๆ มาบูรณาการภายใต้ Theme ของสุขภาวะนี้ให้เป็น Core Subject ซึ่งถือว่าเป็น Global Theme ซึ่งสำคัญพอกับ Theme ด้านสิ่งแวดล้อม พลังงาน อาหารและยา เทคโนโลยีสื่อ ฯลฯ หากการเรียนรู้ Core Subject เหล่านี้อยู่ในหลักสูตรการเรียนการสอนในโรงเรียน และอยู่ในแวดวงของสื่อไปพร้อมๆ กัน คนไทยก็น่าจะใช้ศักยภาพของตนได้เต็มที่ ลึกกว่าระดับความรู้ความคิดทั่วๆ ไป แต่ไปถึงระดับจิตสำนึกได้ และอาจจะเข้าถึงการตระหนักรู้ถึงความเป็นหนึ่งเดียวกันของมนุษย์และโลก และสภาพสิ่งต่างๆ ที่จิตมนุษย์สามารถเกื้อกูลให้เกิดสมดุล และเกิดความเจริญที่พอเพียงได้



ที่มา : บทสัมภาษณ์  รองศาสตราจารย์ประภาภัทร นิยม  รองอธิการบดีสถาบันอาศรมศิลป์   อดีตผู้อำนวยการโรงเรียนรุ่งอรุณ   ผู้ก่อตั้งโรงเรียนรุ่งอรุณ และสถาบันอาศรมศิลป์ ภายใต้คณะกรรมการมูลนิธิโรงเรียนรุ่งอรุณ
โดยสินี  จักรธรานนท์ และศุภิสรา อารยะพงษ์  มูลนิธิอโชก้า (ประเทศไทย)สัมภาษณ์เมื่อวันเสาร์ที่ ๒๖ กรกฎาคม ๒๕๕๖  ที่สถาบันอาศรมศิลป์     เรียบเรียงโดยรองศาสตราจารย์ประภาภัทร นิยม  








