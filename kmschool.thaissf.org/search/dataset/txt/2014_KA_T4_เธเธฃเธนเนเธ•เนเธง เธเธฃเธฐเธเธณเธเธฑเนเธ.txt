
เพียง 3 คำ
สิ่งที่ฉันจะพูดถึงนั้น คงเป็นสิ่งที่คุณครูในโรงเรียนนี้ได้ทำกันอยู่แล้ว แต่เราอาจจะลืมไปก็ได้ว่าสิ่งที่เราทำกันจนชินนั้นมันสำคัญต่อความรู้สึกของเด็กๆ  และใครหลายๆ คน ก็คงเหมือนกับการแปรงฟันทุกเช้า ที่ตื่นมาก็แปรงไม่ได้สนใจหรือใส่ใจอะไร ทำไปตามความเคยชิน แต่ก็รู้ประโยชน์ของการแปรงฟันนะว่าสำคัญอย่างไร เกริ่นมาซะยาวเลย สิ่งที่ฉันจะพูดถึง คือ คำ 3 คำ คำแรกอยากจะบอกคำว่า “ รัก ” แต่กลัวจะไม่ฮา 555 คำแรก คือ คำว่า “ ขอบคุณ ” คำที่สอง คือ คำว่า “ ไม่เป็นไร ” คำที่สาม คือ คำว่า          “ ขอโทษ ”  3 คำนี้สำคัญอย่างไรมาดูกัน 
คำแรก คือ คำว่า “ ขอบคุณ ” คำคำนี้ เราใช้พูดเมื่อมีผู้ใดก็ตามได้กระทำสิ่งดีดีให้กับเรา ไม่ว่าสิ่งนั้นจะเล็กน้อยแค่ไหนก็ตาม เหตุการณ์ที่ทำให้ฉันได้สัมผัสกับคำว่า “ ขอบคุณ ” สำคัญกับหัวใจดวงน้อยแค่ไหน วันนั้นเป็นคาบกีฬา ซึ่งห้อง 2/2 และห้อง 3/1 เรียนพร้อมกัน เด็กผู้ชายกำลังแข็งขันฟุตบอลอยู่กลางสนาม เด็กผู้หญิงก็นั่งอยู่ข้างสนาม พอใกล้จะหมดเวลา ฉันเลยบอกให้เด็กๆ ช่วยกันเก็บลูกฟุตบอล เด็กๆ ต่างช่วยกันเก็บลูกฟุตบอล ซึ่งฉันจะยืนถือที่ใส่ลูกฟุตบอล และกล่าว “ ขอบคุณ ” เด็กทุกคนทั้งเด็ก ห้อง 2 และห้อง 3 สิ่งที่ฉันได้รับคือรอยยิ้มจากเด็กๆ แต่เหตุการณ์ต่อจากนี้ที่ทำให้ฉันเห็นว่า คำว่า “ ขอบคุณ”  สำคัญ ก็คือ มีเด็กน้อยคนหนึ่งที่เก็บลูกฟุตบอลมาให้แล้ว และได้รับคำขอบคุณไปแล้ว ได้พยายามวิ่งไปหาฟุตบอลมา แต่พอหาไม่เจอเด็กคนนั้นกลับมา แล้วก็หยิบลูกฟุตบอลออก แล้วเก็บลงไปใหม่เพื่อให้ฉันกล่าว “ ขอบคุณ ” เหตุการณ์นี้ทำให้รู้ว่า คำว่า “ ขอบคุณ ” ผู้ฟังนั้นไม่ได้ยินแค่ขอบคุณ แต่มีเสียงที่ส่งไปถึงใจผู้ฟังว่า       “ ฉันรู้สึกดี และเห็นคุณค่าในสิ่งที่เธอทำ ”
คำที่สอง คือ  คำว่า “ ไม่เป็นไร ” เป็นคำที่ดูธรรมดา แต่คำคำนี้เมื่อถูกเอ่ยขึ้นมาตอนที่ใครสักคนทำอะไรผิดความรู้สึกกลัวคงหายไป เช่น ณ ห้อง 2/2 เพื่อนๆ กำลังนั่งเรียนกันอยู่ เด็กคนหนึ่งกำลังเดินออกไปล้างมือที่หลังห้องเรียน เด็กคนนั้นเดินชนกล่องใส่ถาดทานของว่างดัง โครม! ถาด แก้ว ส้อม อยู่กระจายเต็มพื้นไปหมด ฉันหันไปมอง แว๊บแรกที่ฉันหันไปมอง ฉันเห็นสีหน้าของความตกใจ และความกลัว ฉันเลยพูดคำว่าไม่เป็นไร และเดินไปช่วยเก็บของ เด็กมีสีหน้าดีขึ้น เพราะคำว่า “ ไม่เป็นไร ” เด็กไม่ได้ยินแค่คำว่า “ ไม่เป็นไร ” แต่เด็กคงได้ยินสิ่งที่แฝงมาในประโยคว่า  “ ฉันไม่ได้โกรธเธอ และให้อภัยในสิ่งที่เธอได้ทำผิดพลาดไป ”
คำที่สาม คือ คำว่า “ ขอโทษ ” เย็นวันหนึ่งฉันได้เรียกเด็กคนหนึ่งให้อยู่หลังจากที่เลิกเรียน ฉันยังไม่ทันพูดอะไรเลย เด็กคนนั้นก็ร้องไห้ พอร้องไห้ไปสักระยะก็พูดขึ้นมาว่าครูไม่ฟังผม เธอนั้นแหละที่ไม่ฟังฉัน ฉันก็รอให้เธอหยุดร้องไห้ และก็นั่งรอฟังเธอตรงนี้ไง ไม่ได้พูดอันนี้คิดในใจ แต่ฉันพูด คำว่า “ ขอโทษ ” ออกไปแทน นี่เป็นครั้งแรกที่ฉันพูดคำว่า “ ขอโทษ ” ทั้งๆ ที่ฉันไม่ผิด ในชีวิตฉันฉันไม่เคยยอมใครจริงๆ สักครั้ง มันยากมาก แต่พอฉันพูดคำนี้ออกไป ฉันกับรู้สึกว่าตัวเองเป็นผู้ชนะครั้งแรกเหมือนกัน การพูด    “ ขอโทษ ” ก่อนไม่ได้หมายความว่าคนที่พูดก่อนเป็นคนผิด แต่เด็กคงได้ยินว่า “ ฉันพร้อมที่จะเปิดใจฟังเธอแล้วนะ ” แล้วเด็กคนนั้นก็ค่อยๆ หยุดร้องไห้หลังจากที่ฉันพูดคำว่า “ ขอโทษ ”
เหตุการณ์ทั้ง 3 เหตุการณ์นี้ทำให้ฉันคิดว่าคำ 3 คำนี้คือ คำที่สำคัญที่ใครหลายๆ คนอาจละเลย รวมถึงตัวฉันเองด้วย และคำ 3 คำนี้สมควรนำมาใช้กับคนทุกวัย โดยเฉพาะวัยผู้ใหญ่ ผู้ใหญ่คุยกับเด็กอาจใจเย็น เพราะคิดว่าเป็นเด็ก ผู้ใหญ่คุยกันกับให้อภัยกันยาก เพราะคิดว่าก็โต โตกันแล้วก็น่าจะรู้ บางทีเราสมควรเอา 3 คำนี้มาใช้เพื่อลดทิฐิ สังคมคงน่าอยู่มากขึ้น เพราะว่าใจของผู้ฟังก็สามารถฟังได้ยินว่ามีคนเห็นคุณค่า และสิ่งที่คุณทำ มีคนให้อภัยคุณ และมีคนที่ยอมรับฟังคุณ     เพียง 3 คำครูแต้ว
