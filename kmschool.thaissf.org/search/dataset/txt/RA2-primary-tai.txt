
เมื่อครูมองข้ามความซนของเด็ก
จึงเห็นความสร้างสรรค์ของเด็กซนๆ
ครูวิภารัตน์  วงศ์วรรณะดิลก (ครูต่าย)

ถึงต่าย
ถ้าจะเล่าถึงประสบการณ์การเรียนรู้ของเด็กที่เราประทับใจ พอนึกถึงหน้าเด็กของเรา ต่ายก็ฮาแล้วใช่ไหม วีรกรรมของเขาเยอะมาก ถ้าให้เขียนประสบการณ์ปัญหานอกห้องเรียนของพวกเขาอาจจะง่ายกว่า เพราะมีให้เรียนรู้วันละหลายเรื่อง และด้วยความที่พวกเขาซน ดูจะหาเรื่องเล่นได้ตลอดเวลานี่แหละ มันเลยทำให้เราประมาทพวกเขาเหมือนกัน 
ท้ายเทอม ๒ เราให้เด็กคิดโครงการจิตอาสา และมีเด็กกลุ่มหนึ่งได้แก่ พัต เซน กู๊ด ปั้น ฟลุ้ค ภูมิ ไง แค่ชื่อต่ายก็คิดแล้วใช่ไหมว่าเรายอมให้พวกเขามารวมอยู่ด้วยกันได้ไง ตอนที่พวกเขามาขออยู่ด้วยกัน เราก็คิดหนักเหมือนกัน แต่ก็ลองดู แล้วตอนที่ทำงาน ระหว่างที่ให้คิดโครงการ เราก็เห็นกลุ่มนี้ดูหัวเราะกันสนุกสนาน ทำท่าทางเหมือนเล่นกันเสียงดัง เราก็คิดว่าพวกเขาเล่นกันแน่นอน ก็กะเข้าไปจัดการ แต่พอเข้าไปเราผิดคาดมาก เขาคิดทำโครงการรณรงค์แยกขยะโดยดัดแปลงเพลงพี่มากมาร้องรณรงค์ เช่น ชวนให้คนแยกขยะ เขาช่วยกันแต่งกลอน
เราดีใจมาก ไม่คิดว่าเขาจะแต่ง เพราะปกติพวกเขาไม่ชอบเลย แต่พวกเขาทุกคนก็พยายามช่วยกันแต่ง แน่นอนมันย่อมมีคำตลกๆ แว้บๆ ออกมา แสดงถึงความบันเทิงในหมู่คณะของพวกเขา แต่เขาก็ไม่ได้เอามาใส่ในเพลงหรอกนะ ที่เขาแต่งในเพลงดีมาก ซ้อมท่าเต้นกันอีกต่างหาก เราเลยดูเหมือนว่าเขาเล่นกัน สุดท้ายผลงานของกลุ่มพวกเขาก็ออกมาได้สร้างสรรค์ที่สุดจริงๆ 
เราก็ได้เรียนรู้นะว่า การจัดกลุ่มเด็กแต่ละครั้งมันต้องคิดถึงงานที่เราจะให้เขาทำด้วย อย่างงานนี้มันออกมาดีได้ เพราะพวกเขาคอเดียวกัน มุมมอง/ความคิดคล้ายกัน พอเขาเริ่มได้ดี มันก็ต่อยอดกันไปได้ บางครั้งเวลาเราจัดกลุ่ม เรามักจะกระจายตัวเด็กที่คาดว่าจะซน เล่น ไม่ให้อยู่ด้วยกัน แต่หากมันเป็นงานที่แรงพอที่ทำให้เขาสนใจได้ เขาก็อยากให้งานสำเร็จ เขาก็คุมตัวเองและจัดการเพื่อนได้อีกต่างหาก 
ไงล่ะ เด็กห้องเรา เขามักจะมีอะไรมาให้เราแปลกใจเสมอ เรารักพวกเขานะ และมีความสุขที่ค่อยๆ เห็นพวกเขาเติบโตขึ้นเรื่อยๆ


ครูอยากบอกว่า...
เด็กเป็นอย่างไรไม่สำคัญเท่ากับโจทย์ที่ครูนำมาให้เรียนรู้นั้นสามารถกระตุ้นศักยภาพที่มีอยู่ในตัวของเด็กๆ ทุกคนได้หรือไม่ และหากครูมองที่การเรียนรู้ของเด็กจริงๆ ไม่ได้มองเพียงแค่ให้งานสำเร็จ เราอาจได้เห็นความสร้างสรรค์ที่น่าทึ่งจากพวกเขา
