
4590415143510จากความเข้าใจสู่วิถีการเรียนรู้...


น.ส. นาถนัดดา ชื่นแสงเนตร์ (ครูโหน่ง)
หน่วยวิชามานุษและสังคม ระดับชั้น ๔                

กิจกรรมที่ก่อให้เกิดการเรียนรู้ได้มากที่สุดและดีที่สุด
กิจกรรม”ผลกระทบจากการกระทำของคนต้นน้ำถึงคนท้ายน้ำ (การใช้ประโยชน์จากน้ำและกิจกรรมที่มีผลต่อน้ำ)”
ความรู้ที่มีมาก่อนของนักเรียน
1.รู้และเข้าใจปัจจัยที่ทำให้มนุษย์ เลือกตั้งถิ่นฐานในพื้นที่ต่างๆ
2.เห็นความสัมพันธ์ของมนุษย์กับสิ่งแวดล้อมในแต่ละพื้นที่ (ต้นน้ำ,กลางน้ำ,ปลายน้ำ)
3.เข้าใจวิถีชีวิตจากชาวเขาถึงชาวเลในส่วนที่ทำลายและเกื้อกูลระหว่างคนกับระบบนิเวศ  ภาวะ 4 แบบ    (+ ,+ )  (+, -)  
 ( - , -)  และ ( 0,0 )
ลักษณะกิจกรรม
เริ่มต้นชั้นเรียนด้วยการที่ครูสร้างภาวะพร้อมเรียนและแรงบันดาลใจในคาบเรียนนี้ โดยการ Check in ความรู้สึก เปรียบเทียบอารมณ์ของตัวเองกับลักษณะของน้ำ ทั้งสีของน้ำ ลักษณะการไหล เป็นอย่างไรได้บ้าง ซึ่งเชื่อมโยงถึงความรู้สึกของตนเองที่มีความหลาหลายที่ทั้งตนเองเป็นผู้กระทำ และผู้อื่นกระทำต่อตัวเรา เช่นเดียวกับน้ำที่มีความหลากหลายที่มีการเปลี่ยนแปลงตามธรรมชาติ แต่ความเปลี่ยนแปลงส่วนหนึ่งของน้ำนั้นกลับเป็นมนุษย์เราเองที่เป็นผู้กระทำต่อสายน้ำ
จากนั้น ครูให้นักเรียนดูคลิปวีดีโอสถานการณ์ข่าวเกี่ยวกับการใช้ประโยชน์จากน้ำและกิจกรรมที่มีผลต่อน้ำ เมื่อดูจบครูและเด็กจึงร่วมแลกเปลี่ยนเรียนรู้ในประเด็น การใช้ประโยชน์จากน้ำและกิจกรรมที่มีผลต่อน้ำของคนต้นน้ำถึงคนท้ายน้ำและเมื่อแลกเปลี่ยนกันแล้ว ครูจึงเปิดประเด็นคำถามพร้อมให้โจทย์ โดยให้เวลาในการแก้ปัญหาและสร้างสรรค์โดยครูจะมีสถานการณ์ข่าวให้นักเรียนอ่านและจับประเด็นใจความสำคัญลงสมุดบันทึกงาน
หลังจากนักเรียนแก้ปัญหาสถานการณ์โจทย์เรียบร้อย ครูและนักเรียนแลกเปลี่ยนเรียนรู้ในประเด็น”สาเหตุและปัจจัยที่ทำให้เกิดผลกระทบจากการกระทำของคนต้นน้ำถึงคนท้ายน้ำ และผลลัพธ์ที่เกิดขึ้นจากการกระทำนั้น” สุดท้ายนักเรียนสรุปการเรียนรู้ด้วยตนเอง แล้วจึงมาแลกเปลี่ยนเรียนรู้ร่วมกันทั้งชั้นเรียน
โจทย์สถานการณ์เปิด
ให้นักเรียนจับประเด็นข่าว “การใช้ประโยชน์จากน้ำและกิจกรรมที่มีผลต่อน้ำของคนต้นน้ำถึงคนท้ายน้ำ”  จำนวน 3 สถานการณ์ โดยใช้หลัก 5WH  (Who, What , Where , When , Why และHow )
ชิ้นงานหรือเอกสารประกอบ
1.สมุดบันทึกงาน
2.สื่อวีดีทัศน์ สถานการณ์ข่าวเกี่ยวกับการใช้ประโยชน์จากน้ำและกิจกรรมที่มีผลต่อน้ำ
3.ชุดความรู้สถานการณ์ข่าว “การใช้ประโยชน์จากน้ำและกิจกรรมที่มีผลต่อน้ำของคนต้นน้ำถึงคนท้ายน้ำ”  
ประเด็นที่ได้เรียนรู้
ผู้เรียน นักเรียนจะรู้สึกถึงความเป็นเจ้าของชั้นเรียนได้ดีหากครูวางใจในการเรียนรู้ของผู้เรียน ไม่กดดัน ไม่ตัดสินคำตอบของนักเรียน หากใช้วิธีการขับเคลื่อนชั้นเรียนด้วยการกระตุ้นด้วยคำถาม จะทำให้ผู้เรียนเรียนรู้ได้ด้วยตนเอง ผู้เรียนมีโอกาสได้ลงมือทำ เป็นการจัดประสบการณ์ตรงให้แก่ผู้เรียน ให้ผู้เรียนได้เรียนรู้สิ่งที่เป็นรูปธรรมเข้าใจง่ายตรง กับความจริง สามารถนำไปใช้ในชีวิตประจำวันได้อย่างมีเหตุผล มีการจัดบรรยากาศในชั้นเรียนที่ส่งเสริมให้ผู้เรียนเกิดความรู้สึกกล้าคิดกล้าทำ ส่งเสริมให้ ผู้เรียนได้แสดงศักยภาพในการคิดและลงมือทำด้วยตนเองได้
ตัวครู   ครูให้เงื่อนไขที่เหมาะสม หรือสถานการณ์ปัญหาที่เหมาะสม  นักเรียนให้ความสนใจต่อสถานการณ์โจทย์นี้ได้ดี   ไม่ยากเกินการทำความเข้าใจของนักเรียน  รวมถึงการใช้คำพูดและคำถามที่กระตุ้นการเรียนรู้กับนักเรียนของครู ทำให้ครูรู้สึกถึงการเรียนรู้ที่ผ่อนคลายของผู้เรียน เห็นความเข้าใจของผู้เรียนได้ชัดเจนจากการไม่เพ่งเล็งคำตอบของผู้เรียน ให้ผู้เรียนได้ลองผิดลองถูกในการทำงานด้วยตนเอง
ปัจจัยความสำเร็จ 
โจทย์ที่ท้าทายความสามารถของนักเรียนซึ่งเป็นการฝึกใช้หลักการจับประเด็น “หลัก 5 WH (Who, What , Where , When , Why และHow )” เพื่อจับประเด็นใจความสำคัญของข่าวที่มีความยาวนี้ เป็นทักษะที่นักเรียนยังไม่เคยฝึกมาก่อน แต่กลับกลายเป็นว่าผู้เรียนสามารถทำความเข้าใจและลงมือแก้สถานการณ์โจทย์ได้โดยไม่รู้สึกว่ายากเกินการทำความเข้าใจได้ ทั้งนี้ตัวครูเองก็วางใจให้ผู้เรียนสร้างความรู้ขึ้นเองได้(ผ่านการลองผิดลองถูก)  หลังจากครูเปิดโจทย์ให้นักเรียนทำงานแล้ว  ครูกำหนดระยะเวลาให้นักเรียนทำงาน โดยครูพยายามเดินดูการคิดของนักเรียนแต่ละคนอย่างละเอียด ซึ่งบรรยากาศการทำงานของนักเรียนเป็นไปด้วยความสงบดี 
ประเด็นที่จะนำไปพัฒนาต่อ
                 การฝึกใช้หลัก 5 WH (Who, What , Where , When , Why และHow ) เพื่อนำไปใช้ในการฝึกอ่านจับประเด็นบทความ หรือ  เรื่องราวที่มีความยาว ซึ่งสำหรับนักเรียนในระดับชั้น 4 ยังต้องการการฝึกทักษะในเรื่องการจับประเด็นใจความสำคัญอยู่มาก รวมถึงความเข้าใจในประเด็นของ How และ Why ที่นักเรียนบางคนยังไม่สามารถอธิบายได้อย่างชัดเจน 
               สื่อการสอนที่มีความน่าสนใจ  กระตุ้นการเรียนรู้ของนักเรียนดี พยายามใช้สื่อให้เหมาะสมกับความสนใจและเรื่องราวที่ไม่ยากเกินการทำความเข้าใจของผู้เรียน การในการนำสื่อที่เป็นสถานการณ์จริงมาใช้นำบทเรียนโดยเฉพาะเรื่องการเรียนการสอนคุณธรรม จริยธรรม ซึ่งเมื่ออธิบายแล้วบางทีเด็กไม่ค่อยเข้าใจ บางทีเข้าใจแต่ผ่านแล้วผ่านไป ไม่ลึกซื้ง  ยากที่จะจดจำ ดังนั้นเราควรปลูกฝังโดยเฉพาะในยุคปัจจุบันเรื่องความเห็นแก่ตัวมีอยู่มาก ซึ่งสิ่งเหล่านี้สามารถสอนสอดแทรกได้ทุกวิชา มิใช่เฉพาะวิชาสังคมศึกษา  การใช้สื่อประเภทนี้นำมาใช้ในบทเรียนน่าจะได้ผลต่อการจดจำและพฤติกรรมนักเรียนได้ดี
