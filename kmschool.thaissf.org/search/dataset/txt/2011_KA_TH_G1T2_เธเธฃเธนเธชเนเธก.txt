
ชื่อ อรชนก ขาวอุบล (ครูส้ม) หน่วยวิชาภูมิปัญญาภาษาไทย ระดับชั้น ป. ๒
กิจกรรมที่ก่อการเรียนรู้
กิจกรรมที่ก่อการเรียนรู้ในวิชาภูมิปัญญาภาษาไทย ชั้นเรียน ป. ๒ ผู้สอนคือ ครูอรชนก ขาวอุบล เป็นกิจกรรมจากตอนที่เรียนรู้เรื่องสำนวน สุภาษิต คำพังเพย ซึ่งแนวคิดของกิจกรรมในตอนนี้มีจุดประสงค์จะให้นักเรียนเรียนรู้ที่มาของสำนวนสุภาษิต คำพังเพย แต่ในเรื่องของที่มาจะให้นักเรียนได้ทราบที่มาแค่ในเรื่องเกี่ยวกับสัตว์เพราะใช้ระบบความสนใจของอายุนักเรียนที่ยังเล็กความสนใจและรับรู้เรื่องที่มาของสำนวน สุภาษิต คำพังเพยเกี่ยวกับสัตว์น่าจะเหมาะสมซึ่งทำให้นักเรียนรู้จักสำนวน สุภาษิตคำพังเพยมากขึ้น 
ลักษณะของกิจกรรม คือ เนื่องจากเป็นการเรียนรู้สำนวน สุภาษิตที่มาเกี่ยวกับสัตว์ ขั้นสร้างภาวะแรงบันดาลใจคุณครูจึงให้นักเรียนสังเกตสัตว์ทั้งสี่ชนิด ได้แก่ ไก่ ปลา วัว กระต่าย จากรูปภาพที่ครูติดไว้บนกระดาน หลังจากนั้นเปิดโจทย์ “ลองสังเกต ไก่ ปลา วัว กระต่าย สัตว์เหล่านี้มีลักษณะอย่างไร และจากลักษณะของมัน มันจะอยู่ในสำนวนใด” ซึ่งจะให้นักเรียนเขียนอธิบายลักษณะสัตว์ทั้งสี่ชนิดตามหัวข้อคือ อาหาร ที่อยู่อาศัย ลักษณะภายนอก ลักษณะนิสัย เมื่อนักเรียนเขียนอธิบายสัตว์ทั้งสี่ชนิดครบตามหัวข้อที่กำหนด คุณครูสอบถามความคิดเพื่อรวบรวมข้อมูลของนักเรียนขึ้นกระดาน เด็กส่วนใหญ่ก็จะมีความคิดที่เหมือนและต่างเพื่อให้เด็กมีข้อมูลที่เท่ากัน ขั้นเรียนรู้หลังจากนั้นครูจะติดแถบข้อความที่เขียนสำนวนจำนวนสิบสองสำนวน ซึ่งแต่ละสำนวนจะปิดไว้ว่าสัตว์ที่ปรากฏในสำนวนนั้นๆ เป็นชนิดใดแล้วให้นักเรียนช่วยกันประมวลข้อมูลลักษณะของสัตว์แต่ละชนิดว่าควรจะเป็นสำนวนของสัตว์ชนิดใด เมื่อนักเรียนมีข้อมูลก็สามารถตอบได้ว่าสำนวนเป็นสำนวนที่มีสัตว์ชนิดใดปรากฏในสำนวนนั้น  หลังจากนั้นครูสรุปการเรียนรู้โดยเป็นผู้อธิบายความหมายของสำนวนให้นักเรียนเข้าใจในความหมายที่แท้จริงของแต่ละสำนวน ท้ายคาบคุณครูสร้างแรงบันดาลใจให้นักเรียนไปหาสำนวน สุภาษิต คำพังเพยเพิ่มขึ้นและให้มากที่สุด คาบต่อมาครูใช้สื่อภาพ ที่เป็นภาพของสำนวน หลากหลายมากขึ้นแล้วให้นักเรียนเลือกคำตอบจากหนึ่งในสองข้อความที่น่าจะเป็นสำนวนที่ถูกต้องของภาพนั้นๆ หลังจากนั้นให้นักเรียนทำชิ้นงานโดยเลือกสำนวนที่ชอบที่สุดแล้ววาดรูป พร้อมอธิบายความหมายของสำนวนนั้นๆ
ในส่วนความรู้ที่มีมาก่อน นักเรียนสามารถอธิบายลักษณะของสัตว์แต่ละชนิดในคาบแรกได้ดี เมื่อเชื่อมโยงไปสู่เรื่องของสัตว์ที่ปรากฏในสำนวนเด็กก็สามารถประมวลความรู้และตอบได้ โดยไม่ต้องอาศัยความรู้ที่มีมา หรือก็มีบางคนที่มีความรู้มาก่อนจึงตอบได้ เมื่อกล่าวโจทย์สถานการณ์เปิด“ลองสังเกต ไก่ ปลา วัว กระต่าย สัตว์เหล่านี้มีลักษณะอย่างไร และจากลักษณะของมัน มันจะอยู่ในสำนวนใด”
ประเด็นที่นักเรียนได้เรียนรู้คือเรื่องที่มาของสำนวน ว่ามาจากคนโบราณสังเกตลักษณะของสัตว์แล้วนำมาสร้างเป็นสำนวนที่มีความหมายเป็นเชิงเปรียบเทียบส่วนประเด็นของครูที่ได้เรียนรู้จากกิจกรรมนี้ คือ นักเรียนบางคนมีการสังเกตสัตว์ได้แตกต่างเกินความคาดหมายทำให้เกิดความสนุกสนานในการอภิปรายร่วมกัน เช่น เด็กชายคนหนึ่งอธิบายไก่ว่า มีลักษณะ ติ๊งต๊องเพราะเวลาเดินมันชอบผงกหัว มันจึงติ๊งต๊อง 
จากกิจกรรมการเรียนรู้นี้ปัจจัยที่ส่งผลให้เกิดความสำเร็จคือ นักเรียนมีความเข้าใจในกระบวนการเรียนตั้งแต่ต้นจนจบว่ากำลังทำสิ่งใดและทำอย่างไร และเข้าใจในเนื้อหาว่ากำลังเรียนรู้เรื่องใดส่งผลให้มีความเข้าใจในเรื่องสำนวนมากขึ้น ซึ่งปัจจัยนั้นส่งผลมาจากแผนการสอนที่ชัดเจนแต่ต้นจนจบ การใช้สื่อที่สัมพันธ์กับกระดานชัดเจน รวมถึงสื่อที่สีสันสวยงานน่าสนใจ ซึ่งประเด็นที่จะนำไปพัฒนาต่อได้ คือเรื่องของการเชื่อมโยงระหว่างขั้นสร้างภาวะแรงบันดาลใจไปสู่ขั้นเรียนรู้ถ้าชัดเจนกว่านี้จะทำให้นักเรียนเข้าใจได้มากขึ้น
นต้อ็น

