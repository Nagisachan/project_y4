
โรงเรียนประถม
‘โขนจิ๋วรุ่งอรุณ’ สำเร็จได้ด้วย “ใจ” ที่เห็นคุณค่า
เรื่อง : ครูเบญจพร ศรีสร้อย, ครูนันทิยา ตันศรีเจริญ
ยามเย็นเดือนมีนาคม ๒๕๕๖  สนามฟุตบอลของโรงเรียนรุ่งอรุณเปลี่ยนเป็นเวทีการแสดงโขนกลางแจ้งเหมือนเช่นทุกปีที่ผ่านมา   ในปีนี้นักเรียนชมรมโขนระดับชั้นประถมจัดการแสดงโขนรามเกียรติ์ ชุด จองถนน ยิ่งใกล้เวลาแสดง คนดูทั้งนักเรียน ครู พ่อแม่ ปู่ย่า ตายาย ที่เฝ้ารอคอยการแสดงชุดนี้มาตลอดทั้งปี ต่างจูงมือ หอบลูกจูงหลาน มาปูเสื่อจับจองกันจนเต็มพื้นที่หน้าเวทีที่ขึงม่านผ้าดิบผืนใหญ่ ตกแต่งชื่อชุดการแสดงอย่างเรียบง่าย  และเมื่อการแสดงเริ่มขึ้น ตัวละครทยอยผลัดเปลี่ยนหมุนเวียนกันออกมาร่ายรำ มาเต้นแสดงไปตามบทบาท   ผู้ชมก็อดไม่ได้ที่จะยิ้มตามไปกับความน่ารักน่าเอ็นดูของเหล่านักแสดงตัวน้อย 
แน่นอนว่าการแสดงในครั้งนี้อาจเทียบไม่ได้กับการแสดงชุดใหญ่ชั้นครู ทักษะท่ารำของนักเรียนชมรมโขนก็ไม่ได้สวยงามตามมาตรฐาน แต่เมื่อการแสดงจบลง ผู้ชมทุกคนต่างพร้อมใจกันปรบมือให้อย่างกึกก้อง เป็นเสียงปรบมือที่มอบให้กับความตั้งใจของเหล่าแสดงและนักดนตรี รวมไปถึงครู ผู้ปกครอง และผู้ที่อยู่เบื้องหลังทุกคน ที่ร่วมแรงร่วมใจทุ่มเททำงานอย่างหนักมาตลอดระยะ ๑ ปี เพื่อวันนี้ที่ชาวรุ่งอรุณได้ชม ‘โขน’ ศิลปะการแสดงชั้นสูงของไทยจากฝีมือลูกหลานของเราเอง

ฝึกโขน คุณค่าของการฝึกวิชาชีวิต
โขนเป็นศิลปะการแสดงชั้นสูงของไทยที่งดงาม ประณีต เพราะรวมศิลปะไทยไว้เกือบทุกแขนง ทั้งนาฏศิลป์ ดุริยางคศิลป์ วรรณศิลป์ คีตศิลป์ วิจิตรศิลป์ ประณีตศิลป์ การแสดงโขนแต่ละครั้งจึงต้องใช้เวลาฝึกซ้อมยาวนาน และมีค่าใช้จ่ายสูง การนำโขนมาให้นักเรียนชั้นประถมเรียนรู้และแสดงจึงเป็นเรื่องที่ท้าทายไม่น้อย
ครูสกุณี บุญญะบัญชา ครูใหญ่ฝ่ายประถม โรงเรียนรุ่งอรุณ กล่าวถึงเหตุผลที่สนับสนุนให้มีการแสดงโขนจิ๋วรุ่งอรุณเป็นประจำทุกปี เพราะเห็นคุณค่าของโขนที่เป็นศิลปะชั้นสูง มีความละเอียดอ่อน สวยงาม ขณะเดียวกันก็เห็นประเด็นที่เด็กจะได้เรียนรู้และเปลี่ยนผ่านตัวเองจากการฝึกซ้อมโขน ทั้งเรื่องการทำความเข้าใจวรรณคดีเรื่องรามเกียรติ์ ที่การเรียนในวิชาภาษาไทยอาจช่วยสร้างความเข้าใจได้ส่วนหนึ่ง แต่การที่นักเรียนได้มีส่วนร่วมหรือสวมบทบาทเป็นตัวละครในวรรณคดี จะทำให้เข้าใจและซาบซึ้งมากขึ้น ขณะเดียวกันนักเรียนก็ได้เปลี่ยนผ่านตัวเองจากการฝึกซ้อมโขน เพราะโขนเป็นงานยากที่ต้องใช้เวลาและความอดทนอย่างมาก ตั้งแต่การยืน การดัดมือ ดัดแขน ดัดตัว การเต้นเสา การแสดงท่าทาง ซึ่งเด็กสมัยนี้มักมีปัญหาว่าความอดทนน้อย แต่กระบวนการฝึกซ้อมโขนจะช่วยให้นักเรียนมีความอดทนมากขึ้น 
อย่างไรก็ตามครูสกุณีเล่าว่าก่อนหน้านี้เคยเกือบจะยกเลิกการเรียนโขน เนื่องจากยุคเริ่มต้นการแสดงโขนของโรงเรียนรุ่งอรุณเกิดขึ้นเพื่อให้นักเรียนชั้น ป.๖ เรียนรู้วรรณคดีไทยเรื่องรามเกียรติ์ผ่านการแสดงโขน นักเรียนชั้น ป.๖ ทุกคนจึงต้องเรียนโขน แต่ด้วยท่ารำที่ยากและต้องฝึกซ้อมอย่างหนัก ทำให้นักเรียนที่ไม่ได้รักที่จะเรียนโขนรู้สึกทรมานและแสดงพฤติกรรมต่อต้าน สร้างความหนักใจให้กับครูโขนที่เชิญมาจากข้างนอกไม่น้อย เสียงสะท้อนของครูโขนทำให้ครูใหญ่ฝ่ายประถมเกือบจะถอดใจและยกเลิกการเรียนโขน แต่เมื่อนึกถึงนักเรียนอีกหลายคนที่รักและมีความสุขกับการแสดงโขน  จึงปรับเปลี่ยนจากการบังคับเรียนมาเป็นการเปิดโอกาสให้นักเรียนเลือกเรียนในรูปแบบของชมรมโขน เพื่อให้การเรียนโขนมีจุดเริ่มต้นจากฉันทะของนักเรียนเอง
“เราเปิดชมรมโขนขึ้นในปีการศึกษา ๒๕๕๔ แล้วเปิดรับนักเรียนชั้น ป.๓-ป.๖ ที่มีใจรักและอยากเรียนโขนจริงๆ เข้ามาเรียนรู้ เมื่อนักเรียนเลือกจะมาเรียนโขนด้วยตัวเอง เขาจะอดทนกับการฝึกซ้อมและค่อยๆ เปลี่ยนผ่านตัวเองโดยที่เขาไม่รู้ตัว ทุกปีเมื่อถึงวันซ้อมใหญ่ เราพบว่านักเรียนโขนหลายคนยังทำได้ไม่ดี  แต่พอถึงเวลาแสดงจริง  เมื่อเด็กๆได้สวมใส่ชุดโขน หัวโขน และเครื่องโขนที่ครูมอบให้ เขารู้สึกมีพลัง  และเกิดความตั้งใจขึ้นโดยไม่รู้ตัว ทุกคนจึงทำเต็มที่และทำได้ดีกว่าการซ้อมครั้งใดๆ แม้ว่าการแสดงจะไม่ได้สวยวิจิตรเหมือนโขนจากกรมศิลป์ แต่เราเห็นความจริงจัง ความตั้งใจ และความทุ่มเทของนักแสดงโขนทุกคนที่ล้วนอยากให้การแสดงประสบความสำเร็จและออกมาดีที่สุด ดังนั้นแม้ว่าเราจะมีค่าใช้จ่ายสูง แต่เราจะยังคงสร้างโอกาสให้นักเรียนได้มีประสบการณ์ที่หาได้ยากเช่นนี้ทุกปี” ครูสกุณีกล่าว

ปรับการเรียนการสอนให้เด็กเรียนได้อย่างเหมาะสม
การแสดงโขนจิ๋วรุ่งอรุณในแต่ละปีมีผู้คนหลากหลายทั้งในและนอกโรงเรียนเข้ามาช่วยกันทำงาน ในช่วงปีแรกๆ โรงเรียนรุ่งอรุณเรียนเชิญคณะครูจากโรงละครโจหลุยส์มาเป็นผู้ฝึกสอน ต่อมาได้เชิญครูผู้ชำนาญการฝึกหัดโขนจากวิทยาลัยนาฏศิลป์  (ปัจจุบันเปลี่ยนชื่อมาเป็นสถาบันบัณฑิตพัฒนศิลป์) นำโดย ดร.ชนัย  วรรณะลี  และ อ.ประดิษฐ์   ศิลปะสมบัติ  มาฝึกสอนจนถึงปัจจุบัน ร่วมด้วยครูศศิประภา รัตนวราหะ ครูวิชานาฏศิลป์ไทย และคุณแม่อัจฉราภรณ์ สังข์ทอง ผู้ปกครองนักเรียนรุ่งอรุณ ที่มาช่วยสอนรำตามคำชักชวนของ ดร.ชนัย ผู้เป็นรุ่นพี่ที่วิทยาลัยนาฏศิลป์ ตั้งแต่ปีแรกที่ลูกเข้าเรียนชั้น ป.๓ จนถึงปัจจุบันลูกอยู่ชั้น ม.๒ แล้ว เพราะอยากถ่ายทอดวัฒนธรรมโขนแบบดั้งเดิมที่สั่งสมจากครูบาอาจารย์นาฏศิลป์รุ่นเก่าให้ลูกหลานรุ่นหลังได้สืบทอดต่อ โดยปรับหลักสูตรการเรียนการสอนให้เหมาะสมกับศักยภาพของนักเรียนวัยประถม
“เราสอนตามประเพณีของการเล่นโขนที่ครูบาอาจารย์สอนกันมาแต่โบราณ เพราะอยากให้เขาได้ของโบราณจริงๆ แต่ก็มีปรับบ้างในส่วนที่จำเป็นและปรับได้ เพื่อให้เด็กๆ สามารถเรียนรู้ได้และไม่รู้สึกยากจนเกินไป โดยปรับท่าให้เด็กฝึกจากง่ายไปยาก พอท่าเริ่มยากขึ้น เด็กจะเริ่มบ่น เราก็รำให้ดูเลยว่าที่ครูเรียนมาเป็นแบบนี้นะ ที่เด็กๆ ฝึกอยู่นั้นเป็นท่าที่ปรับให้ง่ายขึ้นแล้ว ซึ่งเด็กเขาจะเห็นเองว่าท่าโบราณดั้งเดิมที่ครูรำให้ดูนั้นมีเสน่ห์กว่า แล้วเขาจะเกิดแรงกระตุ้นที่อยากจะทำให้ได้แบบครู นอกจากนี้การรำโขนต้องประกอบด้วย “ท่า” และ “ที” ที่เป็นเรื่องของสีหน้า แววตา ซึ่งค่อนข้างยาก ขึ้นอยู่กับพรสวรรค์ของเด็กแต่ละคน เวลาสอนเราจะคงท่าไว้ แต่ยืดหยุ่นในเรื่องของที เพราะเป็นทักษะที่ต้องอาศัยประสบการณ์”
“จากที่สอนมาหลายรุ่น ยังไม่มีเด็กคนไหนที่ทำไม่ได้ มีแต่ทำได้ดีมากหรือดีน้อย แต่โดยรวมเขาทำผลงานออกมาได้ดีและเป็นธรรมชาติ เพราะเขาเล่นโขนด้วยใจจริงๆ เวลาฝึกซ้อมเราเห็นว่าเขาได้อารมณ์เพราะอยากเป็นตัวละครตัวนั้น ซึ่งการมองหรือประเมินเด็ก เราต้องดูระยะเวลาที่ฝึกซ้อมด้วย เราเองกว่าจะได้มาต้องฝึกฝนเป็นสิบปี เด็กเขามีเวลาฝึกซ้อมไม่ถึงปีด้วยซ้ำ ได้ขนาดนี้ถือว่าเก่งมากแล้ว” คุณแม่อัจฉราภรณ์ กล่าว
การมองเด็กอย่างเข้าใจด้วยใจที่เปิดกว้างและความยืดหยุ่นของทีมครูผู้สอนโขน คือหัวใจสำคัญที่ทำให้นักเรียนวัยประถมมีโอกาสเรียนรู้ศิลปะการแสดงชั้นสูงของไทยที่ยากและมีแบบแผนการเรียนเคร่งครัดมาแต่โบราณ โดยไม่ถูกสกัดด้วยมาตรฐานที่สูงเกินศักยภาพ

คุณค่าระหว่างทาง สำคัญกว่าปลายทางวันแสดง
องค์ประกอบสำคัญของการแสดงโขนไม่ได้มีเพียงนักแสดงเท่านั้น หากยังมีนักดนตรีวงปี่พาทย์ที่เริ่มฝึกซ้อมพร้อมไปกับนักแสดงตั้งแต่ต้นปีการศึกษา ประกอบด้วยเพลงหน้าพาทย์ที่ใช้ประกอบกริยาอาการ พฤติกรรม และอารมณ์ของตัวละคร และเพลงสองชั้นที่ใช้ประกอบการร้อง โดยครูดนตรีไทยจะพิจารณาปรับเปลี่ยนบางเพลงเพื่อให้เด็กเล่นได้
ครูเอกภพ ศรีรักษา ครูวิชาดนตรีไทย อธิบายว่า บทโขนแต่ละตอนจะมีเพลงที่ใช้ในการแสดงกำกับอยู่ตามขนบที่กำหนดกันมาแต่โบราณ ประกอบด้วยเพลงสองชั้นและเพลงหน้าพาทย์ ซึ่งมีทั้งส่วนที่ต้องคงไว้ ห้ามปรับเปลี่ยน และส่วนที่อนุญาตให้ปรับได้ ในส่วนหลังนี้เองที่ครูดนตรีไทยจะหารือกันแล้วปรับเปลี่ยนเพื่อให้เด็กเล่นได้
“คำว่าเด็กเล่นได้นี้ ไม่ได้หมายถึงความยากง่ายของเพลงเท่านั้น แต่รวมถึงขนบของดนตรีไทยที่กำหนดคุณสมบัติของผู้เล่นในแต่ละเพลงไว้ด้วย เช่น บางเพลงกำหนดคุณวุฒิ วัยวุฒิ หรือบางเพลงกำหนดว่าต้องเป็นผู้ที่บวชเรียนแล้วถึงจะเล่นได้ ครูก็ต้องมาคุยกันว่าจะเปลี่ยนเป็นเพลงไหนได้บ้างที่เด็กพอจะเล่นได้ รวมทั้งปรึกษา ดร.สิริชัยชาญ ฟักจำรูญ อธิการบดีสถาบันบัณฑิตพัฒนศิลป์ ที่เป็นครูผู้ใหญ่ควบคู่ไปด้วยเพื่อความถูกต้อง เช่น เพลงบาทสกุณี เป็นเพลงเสมอชนิดหนึ่งที่เป็นเพลงหน้าพาทย์ชั้นสูง เด็กยังเล่นไม่ได้ เราก็ปรับเป็นเพลงเสมอธรรมดา บางเพลงต้องเล่น ๕ รอบแบบไม่ซ้ำกันเลย เราก็ปรับให้เด็กเล่นแบบเดียวทั้ง ๕ รอบ คือตรงไหนที่ปรับได้เราก็ปรับเพื่อให้เด็กมีโอกาสได้เล่นมากที่สุด แต่ตรงไหนที่ปรับไม่ได้หรือเด็กเล่นไม่ได้จริงๆ เช่น เพลงหน้าพาทย์ชั้นสูง เพลงยากๆ หรือการตี (กลอง) ตะโพนที่มี ๒ หน้า แต่ตีได้ถึง ๓๒ เสียง ซึ่งยากมาก เราก็ให้ครูดนตรีไทยของรุ่งอรุณและครูดนตรีไทยที่เราเชิญมาจากข้างนอกช่วยเล่น”
นอกจากฝึกซ้อมเพลงแล้ว เด็กๆ นักดนตรีโขนยังต้องฝึกดูท่ารำ ฝึกฟังเพลง และสังเกตรายละเอียดตามบท เพื่อให้ดนตรีที่เล่นสัมพันธ์กับการแสดง (การรำ) มีจังหวะรับส่งกันอย่างพอเหมาะพอดี เช่น เพลงร้องบางเพลงต้องตีรับเฉพาะตอนท้าย แต่บางเพลงต้องตีทั้งหัวและท้าย หรือถ้าเห็นตัวนางยกมือขึ้นจีบในฉากนี้ นักดนตรีต้องตีรับ เด็กนักดนตรีจึงต้องฟังร้องได้และดูท่ารำเป็น ซึ่งเป็นเรื่องที่ต้องฝึกฝนและสั่งสมประสบการณ์ ดังนั้นหากดูที่ผลลัพธ์ปลายทางด้านทักษะดนตรี เด็กๆ นักดนตรีโขนอาจได้คะแนนไม่มาก แต่ถ้ามองคุณค่าที่เด็กๆ ได้ระหว่างทางการฝึกซ้อมนับว่าเกินร้อย
“เราไม่มีเกณฑ์ว่า ๕๐ หรือ ๑๐๐ อยู่ตรงไหน แต่เราจะดูว่าเด็กคนนี้มีความสามารถตรงไหน แล้วถ้าเขาพัฒนามาอีกจุดหนึ่งได้ เราก็ให้เขา ๑๐๐ แล้วนะ เราจะดูนักเรียนเป็นรายบุคคล บางครั้งผลปลายทางอาจยังไม่ดีมาก แต่เรามองว่าเรื่องระหว่างทางสำคัญกว่า ไม่ว่าจะเป็นการปลูกฝังหรือสร้างทัศนคติที่ดี และการปรับแก้นิสัยบางอย่าง เช่น ตอนแรกเด็กๆ ยังซนเป็นลิงเป็นค่างกันอยู่เลย แต่พอฝึกซ้อมไปเรื่อยๆ เขาเริ่มซึมซับ เริ่มเห็นบทบาทและความสำคัญของตัวเอง ความพยามและความตั้งใจเริ่มมา เราเห็นเขาเอาบทมาท่อง สังเกตท่ารำอย่างตั้งใจ จนใกล้วันแสดงเขาก็ร้องเพลงและจำได้หมด เพราะเขาใส่ใจ เขาเห็นคุณค่า ซึ่งสิ่งหนึ่งที่ครูดนตรีและนาฏศิลป์เน้นมาก คือ การสร้างให้เด็กเป็นผู้เสพ เพราะหากมองที่การเป็นผู้ผลิต เวลาเพียงเท่านี้เขาทำไม่ได้มากหรอก แต่การได้มาเรียนจะทำให้คุณค่าต่างๆ ซึมเข้าเนื้อเข้าตัวเขา แล้วเขาจะกลายเป็นผู้เสพที่ช่วยรักษาศิลปวัฒนธรรมโขนได้ดีกว่าการเป็นผู้ผลิต ผมว่าทุกคนในโรงเรียนมาร่วมกันทำโขนก็เพราะเห็นเรื่องระหว่างทางที่เกิดกับเด็ก มากกว่าผลลัพธ์ปลายทางในวันแสดง” ครูเอกภพกล่าว

นักเรียน-ครู เรียนรู้และพัฒนาไปด้วยกัน
คุณค่าระหว่างทางการฝึกหัดโขนที่เกิดขึ้นกับเด็กๆ นักเรียน คือ ความมีวินัยและความรับผิดชอบที่ต้องกำกับตัวเองให้มาฝึกซ้อมเป็นประจำทุกสัปดาห์ ตั้งใจฝึกซ้อมทั้งในชั่วโมงเรียนโขนและนอกเวลาที่เด็กๆ ขอให้ครูมาช่วยฝึกซ้อมเพิ่ม นัดหมายเพื่อนๆ มาฝึกซ้อมกันเอง และกลับไปฝึกซ้อมที่บ้าน ทั้งยังได้ฝึกเครื่องความอดทนตั้งแต่วันแรกที่เริ่มซ้อมจนกระทั่งวันแสดง 
“แม้เราจะปรับหลักสูตรโขนให้เรียนง่ายขึ้น แต่การฝึกโขนก็ยังเป็นงานยากที่ต้องใช้ความอดทนอย่างมาก แรกๆ ก็อดทนกับการต่อท่า พอถึงวันแสดง เขาต้องอดทนกับการแต่งตัว เพราะเครื่องแบบแต่ละชุด พระ นาง ยักษ์ ลิง หนักกว่า ๔ กิโลกรัม แต่งตัวเสร็จแล้วจะดื่มน้ำไม่ได้เพราะชุดใช้การเย็บติด เด็กเขาก็อดทนกันได้ คอยช่วยเหลือกันเพื่อให้การแสดงออกมาดีที่สุด เราเคยผ่านประสบการณ์ตรงนี้มาก่อน พอเห็นว่าเด็กทำได้ เราก็ภูมิใจ” คุณแม่อัจฉราภรณ์สะท้อนภาพการเติบโตด้านจิตใจของเด็กๆ ที่ค่อยๆ งอกงามระหว่างการเรียนโขน
ไม่เพียงแต่นักเรียนเท่านั้นที่ได้ประโยชน์จากการเรียนโขน ครูเองก็ได้พัฒนาตน พัฒนาใจไปพร้อมกับนักเรียน จากการเข้ามามีส่วนร่วมทำงานโขน ตัวอย่างเช่นครูดนตรีไทยและครูนาฏศิลป์ไทย
“ในชั่วโมงสอนเราไม่ได้ร้องเพลงไทยเดิมอย่างเป็นเรื่องเป็นราว เราสอนเด็กก็ร้องเพลงเล็กๆ เพลงเด็กๆ แต่พอมาสอนโขนก็เป็นโอกาสที่เราได้ร้องเพลงโขนที่มีความประณีตและไพเราะ ครูนาฏศิลป์ก็ได้โอกาสแสดงศักยภาพด้านนาฏยศาสตร์ชั้นสูง ครูดนตรีไทยก็ได้เล่นเพลงปี่พาทย์ชั้นสูง ซึ่งครูแต่ละคนต้องไปทำการบ้านและหาครูบาอาจารย์ช่วยฝึกฝนเพิ่มเติม เพราะแม้จะเรียนมา แต่เราไม่ได้ทำจนเป็นมืออาชีพเหมือนคนที่เขาเล่นโขนประจำ การทำงานโขนจึงเป็นโอกาสที่ครูจะได้พัฒนาตัวเองด้วย” ครูเอกภพกล่าว
ครูเบญจพร ศรีสร้อย เป็นอีกผู้หนึ่งที่อยู่เบื้องหลังการแสดงโขนจิ๋วรุ่งอรุณ ในฐานะครูวิชาภาษาไทยผู้สอนเรื่องรามเกียรติ์ และเป็นครูผู้ดูแลชมรมโขน ที่อยู่กับนักเรียนโขนตั้งแต่วันเปิดรับสมัครรับเข้าชมรม ดูแลการฝึกซ้อม และประสานงานกับฝ่ายต่างๆ เรียกว่าเป็นแม่งานที่อยู่กับนักเรียนโขนตั้งแต่วันแรกที่ยังรำไม่เป็นจนกระทั่งถึงวันสุดท้ายที่เด็กๆ ได้แต่งหน้า แต่งตัว และสวมหัวโขนขึ้นแสดง
“เราเป็นครูสอนวิชาภาษาไทย เรื่องโขนและรามเกียรติ์นั้นอยู่ในเนื้อในตัวเราอยู่แล้ว ปัญหาอุปสรรคอาจจะมีบ้างก็เป็นเรื่องปกติ แต่สิ่งหนึ่งที่รู้สึกหนักคือใจของเราเอง เพราะรู้สึกลึกๆ ในใจว่าโขนเป็นศิลปะการแสดงชั้นสูงที่งดงามและมีคุณค่า เราก็อยากให้การแสดงออกมาดีที่สุด บางครั้งเด็กทำไม่ได้ ตัวเด็กเองก็เริ่มล้า เราเองก็กดดัน แต่สุดท้ายเราก็เรียนรู้ที่จะปล่อยวาง เพราะทุกคนทำเต็มที่แล้ว และเมื่อวันแสดงมาถึง สิ่งที่เราค่อยๆ ก่อ ค่อยๆ ปั้น สิ่งที่นักเรียนเฝ้าอดทนฝึกซ้อมมาแรมปี ได้ออกสู่สายตาผู้ชม เราเห็นประกายความสุขในตัวนักเรียนโขน ความสุขของครูผู้ฝึกสอนโขน ครูท่านอื่นๆ ผู้ปกครอง และความสุขของทุกคนที่มาชมการแสดงโขนในวันนั้น เราก็หายเหนื่อย รู้สึกภาคภูมิใจและมีความสุขที่ได้ทำงานนี้”

ตลอดหนึ่งปีเต็มของการฝึกหัดโขน นักเรียนเติบโตทั้งทางร่างกาย คือความแข็งแรงของกล้ามเนื้อที่ผ่านการฝึกซ้อมท่ารำต่างๆ และความเติบโตของจิตใจ ไม่ว่าจะเป็นเรื่องความอดทน วินัย ความรับผิดชอบ สมาธิ ที่มีจุดเริ่มมาจากความรักที่จะเรียนโขน และที่สำคัญคือ ความรักในนาฏกรรมชั้นสูงของไทยที่หยั่งลึกลงในจิตใจของนักเรียนโขนทุกคน โดยมีผู้ใหญ่ที่อยู่รายรอบช่วยสร้างโอกาสและสนับสนุน การแสดงโขนจิ๋วรุ่งอรุณจึงเป็นภาพสะท้อนหนึ่งที่บอกเล่าวิถีการเรียนรู้ และความเป็นชุมชนของโรงเรียนรุ่งอรุณได้อย่างเป็นรูปธรรม
