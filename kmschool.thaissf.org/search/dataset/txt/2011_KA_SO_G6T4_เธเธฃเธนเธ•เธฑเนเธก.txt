

ชีวิตที่เรียนรู้...ของครูเพลิน
ชื่อ  นางสาวเพียงฤทัย  นนท์ธนารักษา ครูตั้ม
หน่วยวิชา มานุษและสังคมศึกษา ชั้น ๖
กิจกรรมที่ก่อให้เกิดการเรียนรู้มากที่สุดในภาคเรียนจิตตะ – วิมังสา คือ 
          “กิจกรรมการอ่านแผนที่ทางหลวงเพื่อใช้ในการเดินทางไปยังภูมิภาคต่างๆ” 
กิจกรรมนี้มีแนวคิดที่ต้องการให้นักเรียนรู้จักประโยชน์ของแผนที่ทางหลวงที่ใช้ในการเดินทางไปยังจังหวัดต่าง ๆ ในแต่ละภูมิภาคของประเทศไทยและสามารถใช้แผนที่ทางหลวงในการเดินทางได้จริง
ในการทำกิจกรรม ครูเตรียมแผนที่ทางหลวงไว้ให้นักเรียน จำนวน ๕ – ๖ เล่มสำหรับให้นักเรียนศึกษา (๑ เล่มต่อเด็ก ๒ - ๓ คน) แล้วให้นักเรียนหาจุดเริ่มต้นการเดินทางคือ         “ร.ร.เพลินพัฒนา” และให้นักเรียนหาเส้นทางการเดินทางไปยังสถานที่ท่องเที่ยวในจังหวัด   ต่าง ๆ โดยครูจัดลำดับการเรียนรู้ดังนี้
ให้นักเรียนหาตำแหน่งของร.ร.เพลินพัฒนาในแผนที่ทางหลวง ทั้งนี้เนื่องจากแผนที่ทางหลวงที่ใช้ในกิจกรรมมีหลากหลายรูปแบบ และอาจให้รายละเอียดที่แตกต่างกัน     ครูจึงให้หลักการสังเกตถนนสำคัญ (ถนนกาญจนาภิเษกและถนนบรมราชชนนี) ให้กับนักเรียน เพื่อสามารถระบุตำแหน่งของโรงเรียนได้ถูกต้อง
ครูระบุชื่อสถานที่ท่องเที่ยวสำคัญ แล้วให้นักเรียนแต่ละกลุ่มช่วยกันหาเส้นทางการเดินทางจาก ร.ร.เพลินพัฒนาไปยังสถานที่ท่องเที่ยวนั้น และบันทึกเส้นทางหลวงที่ใช้ในการเดินทางลงสมุดพร้อมทั้งระบุจุดสังเกต สถานที่สำคัญที่ผ่าน (landmark)ให้นักเรียนแต่ละกลุ่มมาอธิบายเส้นทางที่ใช้ในการเดินทางจากแผนที่ทางหลวง
ครูทำฉลากสถานที่ท่องเที่ยวสำคัญในจังหวัดต่าง ๆ แล้วให้นักเรียนแต่ละกลุ่มจับฉลาก โดยมีเงื่อนไขไม่ให้เพื่อนกลุ่มอื่นรู้ว่าได้ฉลากไปที่ไหน ให้แต่ละกลุ่มหาเส้นทางการเดินทางจาก ร.ร. เพลินพัฒนาไปยังสถานที่ท่องเที่ยวนั้นและบันทึกเส้นทางลงสมุด  จากนั้นครูให้แต่ละกลุ่มมาอธิบายเส้นทางการเดินทางและให้เพื่อนกลุ่มอื่น ๆ ดูแผนที่ทางหลวงตามไป สุดท้ายให้กลุ่มอื่นสรุปว่า เพื่อนกลุ่มนี้พาไปที่สถานที่ท่องเที่ยวใด อยู่ในอำเภอหรือจังหวัดใด
      ในการเรียนรู้เรื่องการอ่านแผนที่ทางหลวง ครูต้องสร้างความรู้ต่าง ๆ (met before) เพื่อให้นักเรียนนำความรู้เหล่านั้นมาใช้ในการฝึกอ่านแผนที่ทางหลวง ดังนี้
ความรู้เกี่ยวกับวิธีการเดินทางและเส้นทางการเดินทางไปยังภูมิภาคต่าง ๆ ในประเทศไทย โดยครูใช้วิธีการทำใบงานให้นักเรียนสืบค้น ตอบคำถามแล้วจึงมาเฉลยในชั้นเรียน จากกิจกรรมนี้นอกจากนักเรียนจะได้รู้วิธีการเดินทางไปในภูมิภาคต่าง ๆ ทั้งโดยทางรถไฟ เครื่องบิน รถยนต์ ได้รู้จักสถานีต่าง ๆ ที่เป็นศูนย์กลางในการเดินทางแล้ว นักเรียนยังได้เริ่มรู้จักเส้นทางหลวงหมายเลขต่าง ๆ และจุดหมายของแต่ละเส้นทาง  อีกด้วย
การทำความรู้จักกับส่วนประกอบของแผนที่ทางหลวง ว่าในแผนที่ทางหลวง ๑ เล่มประกอบด้วยส่วนประกอบอะไรบ้างและรู้จักกับเส้นทางหลวงแบบต่าง ๆ อาทิ         เส้นทางหลวงสายหลัก – สายรอง – สายชนบท ที่กำหนดด้วยจำนวนตัวเลขทางหลวง
ประเด็นที่ได้เรียนรู้
 ในมุมของเด็ก ๆ 
เด็ก ๆ เห็นถึงประโยชน์ของแผนที่ทางหลวงและเริ่มอ่านแผนที่ทางหลวงเป็น ทั้งในเรื่องสัญลักษณ์ เส้นทางหลวง ในตอนที่ให้เด็ก ๆ  ฝึกการใช้แผนที่   เส้นทางหลวงใน       ชั้นเรียน เด็ก ๆ กล้าที่จะใช้แผนที่ทางหลวงและบางคนสามารถเลือกใช้เส้นทางที่แตกต่างในการเดินทางไปยังสถานที่นั้นๆ ได้
ในการออกภาคสนาม ครูมีโจทย์ให้เด็ก ๆ บันทึกเส้นทางการเดินทาง ทางหลวงที่ใช้ในการเดินทาง เด็ก ๆ สามารถที่จะดูเส้นทางจริงควบคู่ไปกับเส้นทางหลวงในแผนที่ได้ โดยเฉพาะเส้นทางหลวงหลัก ทำให้พวกเขาพอจะคาดเดาถึงทิศทางของสถานที่ที่จะไปได้
นักเรียนสามารถประยุกต์ความรู้ที่ได้เรียนในครั้งนี้มาใช้ในการอธิบายเส้นทางการเดินทางท่องเที่ยวในการนำเสนอโครงงานชื่นใจได้เรียนรู้ออกแบบการท่องเที่ยวประเทศไทยเชิงสร้างสรรค์
เด็ก ๆ เกิดความภูมิใจและกระตือรือร้นในการเรียนรู้มากขึ้น เด็กบางคนที่อาจจะไม่มีบทบาทที่โดดเด่นในการเรียนก่อนหน้านี้ ในกิจกรรมและการใช้ทักษะนี้พวกเขาสามารถทำได้และแสดงบทบาทด้วยความมั่นใจมากขึ้น
  ในมุมของครู
ครูได้ความรู้มากขึ้นเกี่ยวกับเส้นทางหลวง แผนที่ทางหลวงเพราะถึงแม้ว่าครูจะพอมีความรู้ในเรื่องนี้มาบ้างแล้ว แต่จะเน้นการนำไปใช้จริงโดยเฉพาะในการออกภาคสนามทำให้ความรู้ในบางประเด็นถูกมองข้ามไปเช่นเรื่องของประเภทของเส้นทางหลวง วิธีการบอกเส้นทางที่ถูกต้อง ส่วนประกอบของแผนที่ทางหลวง ฯลฯ เมื่อต้องมาสอนจริงครูจึงต้องทบทวนสิ่งที่ตนเองรู้และไม่รู้ แล้วจึงเพิ่มเติมความรู้ของตนเองเพื่อที่จะมาเติมเต็มให้เด็กได้เต็มที่

ครูเกิดการเรียนรู้ในการแก้ปัญหาและต้องรอบคอบมากขึ้น ทั้งนี้ในกระบวนการเรียนการสอนกิจกรรมนี้ในช่วงแรกของการทำกิจกรรมที่นักเรียนยังไม่มีทักษะในการอ่านและใช้แผนที่ทางหลวงมากนัก ทำให้ในห้องแรก ๆ ของการทำกิจกรรมบางจังหวะยังดูวุ่นวาย ไม่เข้าที่ หรือใช้เวลามากเกินไป สิ่งที่ครูได้เรียนรู้คือ การนำข้อบกพร่องมาปรับแก้และนำไปใช้ในห้องถัดไป ซึ่งทำให้การทำกิจกรรมง่ายขึ้น ยกตัวอย่างเช่น     การระบุตำแหน่งร.ร.เพลินพัฒนาในแผนที่ทางหลวงซึ่งในห้องแรกที่ครูทำกิจกรรม      ครูใช้วิธีเดินไปดูและอธิบายหลักการสังเกตเพื่อระบุตำแหน่งของร.ร.ทีละกลุ่มทำให้ใช้เวลาในส่วนนี้มาก ในครั้งหลังครูปรับเปลี่ยนโดยการวาดรูปลักษณะแผนที่ทางหลวงและตำแหน่งของร.ร.ขึ้นกระดาน และให้เด็กสังเกตร่วมกันทำให้ใช้เวลาเร็วขึ้น
ครูรู้สึกภูมิใจและสนุกกับการเรียนการสอน เนื่องจากนักเรียนให้ความสนใจและสามารถอ่านแผนที่ทางหลวงได้คล่องขึ้นเรื่อย ๆ แม้กระทั่งนักเรียนที่ไม่ค่อยมีบทบาทในชั้นเรียนก็มีความพยายามอ่าน เมื่อครูให้โจทย์ในการหาเส้นทางการเดินทาง นักเรียนมีสมาธิในการทำงานดี คนที่ทำงานเสร็จเร็วก็สะท้อนว่าอยากทำอีก บางคนก็คิดโจทย์ใหม่ด้วยตัวเองเพื่อหาเส้นทางการเดินทางใหม่ ในขณะที่คนที่ยังทำไม่เสร็จก็จะทำงานของตนเองอย่างต่อเนื่อง เพื่อให้จะหาเส้นทางไปให้ถึงจุดหมายให้ได้ และเมื่อต้องนำไปใช้จริงในภาคสนามนักเรียนเริ่มมีทักษะในการสังเกตเส้นทางการเดินทาง ทางหลวงที่ใช้ด้วยตัวเองมากขึ้น 
ในการทำกิจกรรมครั้งนี้ครูยังไม่ได้ทำชิ้นงานออกมา เป็นเพียงการให้นักเรียนบันทึกเส้นทางการเดินทางลงในสมุดบันทึก และจากการที่ได้ตรวจสมุดบันทึกพบว่า นักเรียนบางคนสามารถอธิบายเส้นทางการเดินทางได้โดยการพูดนำเสนอ แต่เมื่อต้องเขียนบันทึกลงในสมุดยังไม่ครบถ้วน จึงเป็นโจทย์สำหรับครูต่อไปว่า    ในครั้งหน้าควรมีเงื่อนไขหรือใบงานที่ชัดเจนเพื่อให้นักเรียนสามารถบันทึกความรู้ที่ได้เรียนจากกิจกรรมครั้งนี้ได้ดีขึ้น
ปัจจัยที่นำไปสู่ความสำเร็จ คือ
การมีอุปกรณ์ เครื่องมือที่เพียงพอสำหรับการเรียนรู้ นั่นคือ แผนที่ทางหลวง ทำให้นักเรียนได้มีส่วนร่วมในการทำกิจกรรมทุกคน โดยครูจดการบ้านให้นักเรียนที่มีแผนที่ทางหลวงเตรียมมาด้วยและครูรวบรวมแผนที่ทางหลวงมาก่อนหน้าการทำกิจกรรม
การวางลำดับกิจกรรมเป็นขั้นตอนจากง่ายไปยาก และชัดเจนและ met before ที่เด็กควรมี ทำให้นักเรียนสามารถติดตามทำความเข้าใจได้พร้อม ๆ กันและสามารถใช้ได้ชำนาญขึ้นเรื่อย ๆ
กิจกรรมเน้นให้นักเรียนได้ปฏิบัติจริงและโจทย์ที่ท้าทายพอที่จะให้เด็กแก้ปัญหาได้ด้วยตนเอง ทำให้นักเรียนอยากที่จะทำกิจกรรมนี้และให้ความร่วมมือดี
สิ่งที่จะนำไปพัฒนาต่อ คือ
การจดบันทึกและการออกแบบชิ้นงานเพื่อช่วยให้นักเรียนสรุปและบันทึกความรู้ที่ได้อย่างจริงจังขึ้น และอาจเพิ่มการทดสอบภาคปฏิบัติรายบุคคลเกี่ยวกับการใช้แผนที่ทางหลวงเพื่อให้ครูได้สังเกตและพัฒนาทักษะของนักเรียนได้เป็นรายบุคคล
การแลกเปลี่ยนความรู้เกี่ยวกับเส้นทางการเดินทางของนักเรียนที่ค่อนข้างน้อยเกินไป เป็นเพียงการนำเสนอหน้าชั้นเรียน หากได้มีเวลาในการแลกเปลี่ยนเป็นกลุ่มย่อยมากขึ้น และนักเรียนทุกคนมีส่วนร่วมในการแสดงความคิดเห็นจะทำให้นักเรียนได้มุมมองที่หลากหลายขึ้น เพราะจากการทำกิจกรรมในครั้งนี้ แม้ว่านักเรียนมีจุดหมายปลายทางเป็นสถานที่เดียวกันแต่นักเรียนก็เลือกใช้เส้นทางการเดินทางที่แตกต่างกันและสามารถอธิบายเหตุผลได้อย่างเป็นเหตุเป็นผล 

