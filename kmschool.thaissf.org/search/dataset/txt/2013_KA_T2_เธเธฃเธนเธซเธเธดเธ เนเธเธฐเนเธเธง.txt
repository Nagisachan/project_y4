
4470400-563245
สนใจ...จึงจะใฝ่รู้
ขวัญทิพย์  ปทุมธนรักษ์ (ครูหญิง) 

 เริ่มการทำงานแนะแนว ภาคเรียนวิริยะ 2556  ด้วยโครงสร้างแนะแนวที่เข้มแข็งขึ้น  ทำให้สามารถวางแผนการทำงานได้ว่าในภาคเรียนนี้ควรทำอะไร  จากเดิมที่ทำได้แค่เพียงเฝ้าสังเกตพฤติกรรมและแก้ปัญหาเฉพาะหน้าไปแล้วแต่กรณี  ภาคเรียนนี้รู้สึกมีหวังขึ้นมาบ้างว่าจะได้ออกแบบการทำงานของตัวเองได้มากขึ้นอีกนิด  สิ่งหนึ่งที่คิดเริ่มทำคือการส่งเสริมพัฒนาการนักเรียน  โดยเริ่มจากการศึกษาข้อมูลส่วนตัวของนักเรียน  ทำให้ทราบว่านักเรียนพร่องด้านการอ่าน  และจากการที่ได้ปรึกษาแลกเปลี่ยนข้อมูลกับครูประจำชั้น ประจำวิชา และผู้ปกครองที่เพิ่งพานักเรียนไปพบแพทย์ แจ้งว่าเด็กต้องฝึกการอ่านโดยการอ่านออกเสียง  ขวัญทิพย์ก็ไม่รอช้าขออนุญาตคุณครูประจำชั้นแยกนักเรียนมาอ่านหนังสือด้วยตัวต่อตัวในช่วงเวลาอ่านหนังสือก่อนเข้าแถว  
ทำอย่างไรให้เกิดการอยากเรียนรู้
ครั้งแรกของการทำไม่เป็นที่ประทับใจ เมื่อขวัญทิพย์เข้าไปคุยกับนักเรียนว่าให้มาอ่านหนังสือด้วยตัวต่อตัว ได้รับคำตอบว่า “ไม่” เลยตอบเด็กกลับไปว่า “ไม่เป็นไร” แล้วแยกย้ายกันไป  กลับไปนอนก่ายหน้าผากที่บ้าน  วันรุ่งขึ้นเลยลองเดิน ๆ เข้าไปแอบฟังเด็กนักเรียนคุยกัน  ได้ยินเด็ก ๆ พูดคุยกันเกี่ยวกับความลับของ “สามเหลี่ยมเบอร์มิวด้า”  ทำให้จุดประกายทันทีว่า  ถ้าอยากให้นักเรียนมาทำกิจกรรมด้วย น่าจะเริ่มจาก “สิ่งที่เขาสนใจ”  
เริ่มปฏิบัติการโน้มน้าวความสนใจ
 หลังจากแอบได้ยินสิ่งที่เด็ก ๆ พูดคุยกัน  ขวัญทิพย์รีบกลับไปสืบค้นข้อมูลเกี่ยวกับสามเหลี่ยมเบอร์มิวด้า  แล้วเดินกลับไปหานักเรียนคนเดิม  จับมือขอเวลาพูดคุยโดยพูดกับเขาตรง ๆ เกี่ยวกับการพร่องการอ่านซึ่งเป็นอุปสรรคกับการเรียนรู้  มีความจำเป็นต้องฝึกฝนเพิ่มเติม หากพัฒนาด้านการอ่านไปได้  นักเรียนจะสามารถต่อยอดการเรียนรู้ของตัวเองได้มากขึ้น   นักเรียนเข้าใจแต่ยังอิดออดต่อรองว่า “ขอไปอ่านแค่วันจันทร์วันเดียวได้มั้ย”   ขวัญทิพย์ตอบแบบไม่ลังเลเลยว่า “ได้” 
ผลลัพธ์ที่เกินคาด
 เมื่อถึงวันจันทร์ ขวัญทิพย์เตรียมเนื้อหาเกี่ยวกับเรื่อง “ความลับของสามเหลี่ยมเบอร์มิวด้า” มาให้นักเรียนอ่าน  นักเรียนนั่งอ่านออกเสียงให้ฟัง เมื่อนักเรียนอ่านออกเสียงคำผิดขวัญทิพย์ก็แก้ให้ทันทีตามคำแนะนำของครูนัท ^_^  (มีการพูดคุยปรึกษาครูนัทก่อนหน้านี้)  เมื่ออ่านจบ ยังไม่หมดเวลา ได้ให้นักเรียนเล่าเรื่องที่อ่านให้ฟัง  และมีการซักถามแลกเปลี่ยนความคิดเห็นกันพอประมาณ ก็ได้เวลาเข้าแถว ก่อนไปเข้าแถวนักเรียนหันมาถามคำถามที่สร้างรอยยิ้มให้ขวัญทิพย์ว่า “ขอมาอ่านทุกวันได้มั้ย”  ขวัญทิพย์ตอบกลับไปแบบไม่ลังเลยด้วยคำเดิมว่า “ได้”  และนักเรียนยังบอกว่าอยากรู้เรื่องราวเกี่ยวกับโน่น นี่ นั่น ขอให้ขวัญทิพย์ไปหามาให้อ่านอีกหลายเรื่อง
สิ่งที่ได้เรียนรู้ในครั้งนี้
การเสริมการเรียนรู้ของนักเรียนจะเกิดขึ้นได้  ต้องมากจากการที่เขาสนใจสิ่งนั้น ๆ มาจากสิ่งที่เขาต้องการที่จะเรียนรู้ ไม่ใช่เกิดจากการยัดเยียด  หรือเพียงเพราะคำว่า “เหตุผล..จำเป็น” บางครั้งเหตุผลที่ดีไม่เพียงพอ กับความ “สนใจ” ที่จะทำ เราจึงควรต้องสังเกตด้วยว่าเด็กมีความสนใจอะไร หากตรวจสอบดูแล้วไม่มีพิษมีภัย ก็ลุยกันเลย

ขวัญทิพย์  ปทุมธนรักษ์  

