

ชีวิตที่เรียนรู้.......ของครูเพลินฯ
นางสาวจุธารัตน์  ยุกตะบุตร ครูก้อย  
หน่วยวิชาภูมิปัญญาภาษาไทย   ชั้น 6

การไปศึกษาภาคสนามที่จังหวัดสมุทรสงครามของนักเรียนชั้น ๖ นอกจากจะได้เรียนรู้ของดีของพื้นที่ราบลุ่มแม่น้ำแม่กลองแล้ว สิ่งหนึ่งที่ชาวแม่กลองยินดีและเต็มใจมอบให้ครูและนักเรียนทุกคนคือ “น้ำใจ”  ซึ่งเป็นความรู้สึกที่ประทับอยู่ในใจ    มิรู้ลืมและความรู้สึกนี้เองที่จุดประกายให้ครูเริ่มต้นการเรียนการสอนภาควิมังสาด้วยกิจกรรม “เมตตากรุณา:ความรู้สึกดีที่สร้างได้”
แนวคิดหลักของการจัดกิจกรรมในครั้งนี้คือนักเรียนเข้าใจความหมายของคำว่า เมตตา กรุณา อย่างลึกซึ้งระบุพฤติกรรมของคำว่าเมตตา กรุณา ได้ชัดเจน และลักษณะการเรียนรู้ที่หวังให้เกิดขึ้นจากกิจกรรมนี้คือ นักเรียนนิยามความหมายของคำว่าเมตตา กรุณาได้ด้วยตนเอง ตลอดจนรู้จักการเป็นผู้รับอย่างรู้คุณค่าจนเสริมแรงใจในการเริ่มต้นเป็นผู้ให้ต่อไป
ทั้งนี้การเรียนการสอนจะบรรลุผลสำเร็จได้นั้น ปัจจัยหนึ่งที่ขาดไม่ได้คือ การสร้างบรรยากาศให้เกิดแรงบันดาลใจในการเรียนรู้ ครูก้อย ครูนัท และครูอ้อ จึงช่วยกันนำดอกบานไม่รู้โรยมาร้อยกับก้านมะพร้าวทีละดอก แล้วนำไปจัดแจกัน พร้อมทั้งจัดห้องริมตะวันให้เอื้อต่อการเรียนรู้มากที่สุด  จากนั้นเริ่มต้นกิจกรรมด้วยการให้นักเรียนนั่งเป็นวงกลม รวมทั้งใช้ระฆังสติเป็นสัญญาณให้แต่ละคนกลับมาอยู่กับความรู้สึกที่แท้จริงของตนเอง เพื่อระลึกถึงสิ่งดีๆ ที่ชาวแม่กลองปฏิบัติต่อนักเรียนในขณะที่ไปศึกษาภาคสนาม แล้วให้นักเรียนแลกเปลี่ยนคำที่สื่อถึงความรู้สึกที่ได้รับให้ชัดเจนที่สุด ซึ่งคำที่แต่ละคนร่วมกันสะท้อนประกอบไปด้วยคำว่า เอื้อเฟื้อ ช่วยเหลือ ให้ เมตตา กรุณา แบ่งปัน เกื้อกูล เผื่อแผ่ และทุกคนให้นิยามคำเหล่านี้ว่า “ชุดคำน้ำใจ”
เมื่อได้ “ชุดคำน้ำใจ” แล้ว นักเรียนจะนิยามความหมายของคำเหล่านั้นโดยเป็นความหมายที่มาจากความรู้สึก หรือประสบการณ์ที่เคยได้สัมผัส พร้อมทั้งเรียงลำดับว่าคำใดปฏิบัติได้ง่ายที่สุดและคำใดปฏิบัติได้ยากที่สุด ในขั้นตอนนี้ครูได้เห็นทักษะหลายอย่างที่เกิดขึ้น ไม่ว่าจะเป็นการแก้ปัญหาเฉพาะหน้าคือยกตัวอย่างเหตุการณ์ที่เคยเกิดขึ้นแทนการให้นิยามคำที่ไม่สามารถอธิบายได้  บางคนช่วยอธิบายให้เพื่อนเข้าใจถึงความแตกต่างของคำที่มีความใกล้เคียงกันมากเช่นเอื้อเฟื้อกับเผื่อแผ่   และยังได้เห็นความมุ่งมั่นพยายามในการคิดนิยามความหมาย โดยที่ไม่มีใครร้องขอพจนานุกรมเลยแม้แต่คนเดียว
การแลกเปลี่ยนเรียนรู้ความหมายของ “ชุดคำน้ำใจ” เป็นกิจกรรมถัดมาและเป็นสิ่งที่ทำให้ครูได้เห็นถึงพัฒนาการด้านการฟังจับประเด็นของนักเรียนได้อย่างชัดเจน เนื่องจากครูให้แลกเปลี่ยนทีละคน จากนั้นทุกคนจะช่วยกันสรุปให้เป็นนิยามที่มีประเด็นของคนที่เสนออยู่อย่างครบถ้วนเพื่อให้ครูเขียนขึ้นกระดาน ดังนั้นทุกถ้อยคำที่อยู่บนกระดานจึงเป็นการสรุปการเรียนรู้ร่วมกันของนักเรียนในห้องและเป็นความรู้ที่เขาเป็นเจ้าของอย่างแท้จริง เมื่อได้ความหมายของทุกคำแล้วนักเรียนร่วมกันให้เครื่องหมายดาว (*) เป็นสัญลักษณ์ของความยากง่ายในการปฏิบัติ กล่าวคือหากปฏิบัติได้ยากจะได้ดาวมากและปฏิบัติได้ง่ายจะได้ดาวน้อย สิ่งที่ครูเห็นอีกก้าวหนึ่งของการเรียนรู้คือ นักเรียนรู้จักที่จะให้เหตุผลในการตัดสินใจของตนพร้อมทั้งแย้งผู้อื่นได้โดยปราศจากอคติ และยังยอมรับมติส่วนมากของห้องในการเรียงลำดับความยากง่ายอีกด้วย
ช่วงท้ายสุดของการทำกิจกรรมนักเรียนได้เขียนสิ่งที่ได้เรียนรู้ในวันนี้ สิ่งที่คิดว่าทำได้ดี และสิ่งที่คิดว่าทำได้ยากพร้อมเขียนอธิบายเหตุผลให้ชัดเจน ซึ่งสิ่งที่แต่ละคนสะท้อนมานั้นบ่งบอกถึงความรู้สึกนึกคิดของเขาได้ชัดเจนที่สุด  เมนี่สะท้อนว่าสิ่งที่ได้เรียนรู้คือ คำต่างๆ ในชุดคำน้ำใจเป็นคำที่เราพูดและได้ยินจนเคยชิน แต่กลับไม่เคยมองย้อนเลยว่าจริงๆ แล้วคำเหล่านั้นมีความหมายอย่างไร พอได้มานึกย้อนหาความหมายแล้วทำให้รู้ว่ามีความลึกซึ้งมาก สอดคล้องกับที่ปลายสะท้อนว่าสิ่งที่คิดว่าทำได้ยากคือการคิดความหมายของคำ เพราะใช้จนเป็นปกติแต่พอต้องเขียนออกมากลับเขียนไม่ออก ไม่รู้จะอธิบายว่าอย่างไร ในขณะที่กาสินสะท้อนว่าสิ่งที่ทำได้ดีและรู้สึกภาคภูมิใจที่สุดคือ สามารถนิยามและเข้าใจคำว่าเมตตา กรุณาได้ถูกต้องชัดเจน จนทำให้กล้านำเสนอความหมายที่คิดให้กับเพื่อนในห้องได้ ทำให้เขามีความมั่นใจในการแลกเปลี่ยนกับเพื่อนมากขึ้น
ในขณะที่เมนี่ แบมแบม  นิว มิ้นท์ และนักเรียนคนอื่นๆ มองลึกลงไปถึงการกระทำของชาวอัมพวาที่มีน้ำใจต่อพวกเขาว่าเป็นความดีที่ควรเอาเป็นแบบอย่าง จนเมนี่สะท้อนหลังจากหมดคาบเรียนว่า “หนูได้ยินมาว่าดอกบานไม่รู้โรยจะไม่ออกดอกถ้าต้นมันตาย แต่คนเรานี่ถ้าทำดีถึงตายไปความดีก็ยังอยู่ใช่ไหมคะ”
จะเห็นได้ว่ากิจกรรม “เมตตากรุณา : ความรู้สึกดีที่สร้างได้” เป็นกิจกรรมที่นักเรียนต้องใช้ทักษะพื้นฐานด้านการใช้ภาษา ทั้งการเขียนบรรยาย อธิบายและระดับภาษา เพื่อให้สามารถถ่ายทอดและเรียบเรียงความรู้สึกนึกคิดของตนให้ออกมาเป็นความหมายของคำที่ใช้ภาษาทางการ มีเนื้อหาครอบคลุมและสื่อความได้ชัดเจน
นอกจากนี้ยังเป็นโอกาสที่ดีที่ได้พื้นฐานจิตใจที่ดีงามจากการไปภาคสนาม “ล่องน้ำแม่กลอง ท่องสวนอัมพวา” เนื่องจากการไปภาคสนามในครั้งนี้พวกเขาได้สัมผัสกับความมีน้ำใจของผู้ใหญ่ทุกๆ ท่านที่ได้พบเจอ  ทำให้เขาซึมซับความดีงามและนำมาต่อยอดการเรียนรู้ในห้องเรียนได้อย่างไม่ติดขัด ส่งผลให้เกิดการเรียนรู้ทั้งต่อตัวครูและต่อนักเรียน
การเรียนรู้ที่ครูได้จากกิจกรรมนี้มีสองประการด้วยกัน ประการแรกคือ การสร้างแรงบันดาลใจให้เกิดการเรียนรู้เป็นสิ่งสำคัญที่มองข้ามไม่ได้ แต่ต้องเป็นจังหวะสัมผัสที่พอดีคือไม่มากและไม่น้อยจนเกินไป ซึ่งจังหวะที่พอดีของครูแต่ละคนกับนักเรียนของตนนั้นจะเกิดขึ้นได้ก็ต่อเมื่อครูต้องทำความเข้าใจและมีแรงบันดาลใจในการจัดกิจกรรม  รวมถึงทำความเข้าใจลักษณะและอุปนิสัยของนักเรียนอย่างแท้จริง ประการที่สองคือ ควรจัดกิจกรรมการเรียนรู้ที่ย้อนทวนความรู้พื้นฐานของนักเรียนทั้งด้านวิชาการและด้านจิตใจเพราะเป็นสิ่งที่จะทำให้เกิดการต่อยอด กล่าวคือนักเรียนจะมีพัฒนาการที่ดีขึ้นไม่ว่าจะเป็นด้านทักษะภาษาหรือทักษะชีวิต ซึ่งทักษะทั้งสองด้านนี้ล้วนแต่จำเป็นอย่างยิ่งในการเติบโตของพวกเขา


สำหรับการเรียนรู้ที่เกิดขึ้นกับนักเรียน คือความเข้าใจจิตใจของผู้อื่นและการใช้ภาษาที่สื่อความรู้สึกได้อย่างตรงไปตรงมา  เห็นได้ชัดเจนจากการสะท้อนความรู้สึกที่มีต่อชาวแม่กลองเป็น “ชุดคำน้ำใจ” ทั้งยังร่วมกันแลกเปลี่ยนความหมายของคำแต่ละคำอย่างมีเหตุผล เสริมข้อมูลและโต้แย้งกันอย่างมีวิจารณญาณ  ถ่ายทอดสิ่งที่ตนรู้สึกออกมาเป็นภาษาที่เป็นทางการ สละสลวย       มีใจความครบถ้วนและตรงตามที่ใจคิด นอกจากนี้ยังเรียนรู้ที่จะเป็นผู้ฟังที่ดี คือฟังความคิดเห็นที่เพื่อนร่วมแลกเปลี่ยนและนำมาสรุปความรู้ร่วมกัน ซึ่งสิ่งที่นักเรียนได้เรียนรู้จากกิจกรรมนี้นับเป็นฐานที่สำคัญในการพัฒนาตนเองต่อไป
ทั้งนี้ หากจะกล่าวถึงปัจจัยที่ทำให้กิจกรรมนี้บรรลุผลสำเร็จคงประกอบไปด้วยหลายปัจจัยด้วยกัน ปัจจัยที่หนึ่งคือการที่นักเรียนเปิดใจรับการเรียนรู้ทั้งในห้องเรียนและนอกห้องเรียน และยังสามารถนำความรู้ดังกล่าวมาผสานเข้าด้วยกันได้อย่างกลมกลืน  ปัจจัยต่อมาคือแหล่งการเรียนรู้และการจัดบรรยากาศที่เอื้อต่อการจัดกิจกรรม ในที่นี้คือแหล่งการเรียนรู้ภาคสนามและการจัดบรรยากาศในห้องริมตะวัน ที่ทำให้นักเรียนทุกคนซึมซับและมีสติอยู่กับตนเองจนทำให้เกิดความเข้าใจในกระบวนการเรียนการสอน  ปัจจัยสุดท้ายคือครูต้องมีความเข้าใจ เชื่อมั่นในกิจกรรม และมีแรงบันดาลใจในการสอน เพราะทั้งสามสิ่งนี้จะทำให้ครูมีพลังและพลังนี้เองที่จะส่งต่อไปยังนักเรียนของตน ส่งผลให้เกิดการเรียนรู้ตามที่มุ่งหวังได้ในที่สุด
อนึ่ง ปัจจัยความสำเร็จจะไม่มีประโยชน์เลย หากขาดการนำไปปฏิบัติต่อยอดอย่างจริงจัง ดังนั้นการสร้างแรงบันดาลใจในการเรียนรู้ควบคู่ไปกับการต่อยอดพื้นฐานความรู้ของนักเรียน  รวมทั้งพยายามหาแหล่งการเรียนรู้ที่เอื้อต่อพัฒนาการทั้งด้านวิชาการและด้านจิตใจ ประกอบกับจิตใจที่มุ่งมั่นของครูจึงเป็นสิ่งที่ควรนำไปพัฒนาอย่างต่อเนื่องและจริงจัง 
เพราะหากครูเพลินกับการพัฒนาตนเองแล้ว  นักเรียนย่อมเพลินกับการเรียนรู้เช่นกัน.


