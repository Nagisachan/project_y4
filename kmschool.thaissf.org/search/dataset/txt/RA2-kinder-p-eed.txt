
 เปิดใจเรียนรู้ ลองผิด ลองถูก จนทำได้
ครูจรรยา แก้วม่วง(พี่อี๊ด)
เรียนคุณจรรยา แก้วม่วง 
     สิ่งที่ภูมิใจในตัวเอง ๑ ปีของการศึกษา   เริ่มจากกิจกรรมการเล่านิทานตั้งโต๊ะ   ที่คุณครูจะต้องมีการทำตัวตุ๊กตาคน   เสือและสัตว์ต่างๆ เป็นตัวเล็กๆ ขนาดจิ๋วๆ มาใช้ประกอบการเล่านิทาน    เราเองถึงแม้จะมีพื้นฐานการถักนิตติ้งมาบ้าง   แต่ก็เป็นแบบง่ายๆ ที่เป็นรูปทรงสี่เหลี่ยม     และก็ทำเป็นเพียงไม่กี่อย่าง    เมื่อต้องการใช้งาน  ประกอบกับอยากช่วยทำให้ครูเอาไปใช้เล่านิทานได้สนุก   และยังมีเด็กๆ มาถามอีกว่า พี่อี๊ดทำตัวสัตว์อะไรได้บ้าง อยากให้ทำ เราก็บอกเด็กไปว่า เดี๋ยวจะลองทำดูนะ  แถมด้วยเราก็มีใจรักชอบอยู่แล้ว เลยตัดสินใจทดลองวาดแพทเทิร์นเอง ลงมือทำดู  ลองถักตัวสัตว์  ถักผิดถักถูกอยู่หลายเดือน บางครั้งไหมเป็นรูดำปิ๊ดปี๋   ปรับแก้กันไปจนในที่สุดเราก็ทำได้   เราสามารถถักรูปสัตว์แปลกๆ อย่างเช่น  กิ้งกือ ม้า หนูจี๊ด  แมว  กระต่าย  หัวแครอท  และอื่นๆ ที่ทุกคนเห็นต่างพากันชอบ บอกว่าน่ารักเหมือนจริงมาก  ถามเราว่าทำได้อย่างไร
  เราเกิดความภาคภูมิใจและอยากจะไปสอนเพื่อนๆ ครูทำ  แต่เขาก็บอกว่ามันทำยาก  แต่ก็มีคนหลายคนที่ชอบ   แต่บอกว่าไม่มีเวลาทำ และทำไม่เป็น  เราก็เลยใช้วิธีชวนกันมาถักในช่วงเวลาชมรมของครู นั่งทำไปพร้อมๆ กัน ทำให้ดู ให้ทำตามบ้าง  ในที่สุดก็สำเร็จ  มีครูหลายคนถักได้ก็ยิ่งทำให้เราดีใจและภูมิใจมากขึ้น
เราอยากบอกให้เพื่อนๆ ฟังว่า  มันไม่ยากหรอกถ้าจะทำอะไรสักอย่าง เราต้องมั่นใจในตัวเอง ต้องเปิดใจที่จะเรียนรู้   ถ้าทุกคนเปิดใจเรียนรู้ก็จะสามารถทำได้    บวกกับมีจินตนาการและความตั้งใจอีกนิด   เรายังคิดต่อไปว่าความรู้พวกนี้จะไม่มีประโยชน์ถ้าคงอยู่กับเราตลอดไปโดยเก็บไว้คนเดียว   ถ้าเราถ่ายทอดกับรุ่นต่อไป   ก็จะมีคนเรียนรู้ต่อไปเรื่อยๆ มีคนสานต่อไปอีกนาน 

ครูอยากบอกว่า...
ถ้าเราเปิดใจที่จะเรียนรู้ กล้าลงมือทำไปเลย ลองผิด ลองถูก  มั่นใจในตัวเอง บวกกับมีจินตนาการและความตั้งใจอีกนิด  ทุกคนก็จะสามารถทำในสิ่งที่คิดว่ายากหรือทำไม่ได้  ได้ในที่สุด 
