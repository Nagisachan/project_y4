

ความก้าวหน้า...พัฒนาสู่การเปลี่ยนแปลง





 หลังจากที่ชาวเพลินพัฒนาช่วงชั้นที่ ๑ – ๒ ได้เพลินและพัฒนาไปกับกระบวนการ Lesson Study และการจัดการเรียนรู้แบบ Open Approach มากัน ๒ ภาคเรียนแล้ว ในช่วงครึ่งปีหลังของปีการศึกษา ๒๕๕๔ จึงนับได้ว่าเป็นช่วงเวลาที่พอจะเห็นความก้าวหน้าและความเปลี่ยนของครูแต่ละคนที่ได้เข้าร่วมกระบวนการ Lesson Study  ได้ชัดเจนขึ้น และจากที่ครูอ้อได้มีโอกาสเข้าฟังคุณครูหน่วยวิชาภูมิปัญญาภาษาไทยแลกเปลี่ยนเรียนรู้กันในวงประชุม KM ของหน่วยวิชาก็ได้พบความก้าวหน้าที่จะพัฒนาไปสู่ความเปลี่ยนแปลงที่น่าชื่นใจของคุณครูแต่ละคน จึงจะนำมาเล่าสู่กันฟัง ณ บัดนี้


ครูอ้อ



คุณครูวนิดา   สายทองอินทร์


หัวหน้าพัฒนาหน่วยวิชาภูมิปัญญาภาษาไทย




ความก้าวหน้า...ที่จะพัฒนาสู่การเปลี่ยนแปลงของคุณครูภูมปัญญาภาษาไทย
ครูส้ม...เมื่อครูมีการวางแผนอย่างเป็นกระบวนการชัดเจน นักเรียนก็เกิดภาพการเรียนรู้ที่ชัดเจนทุกกิจกรรมซึ่งเห็นได้จากการเขียน AAR
ครูกั้ง...การคิดแผนโดยการระดมความคิด มาประชุมร่วมกัน ทำให้ได้กระบวนการเรียนการสอนที่ดี มีรายละเอียดทำให้นักเรียนเข้าใจชัดขึ้น
ครูตั๊ก...การเรียงร้อยเนื้อหาตามลำดับทำให้นักเรียนเขียนกลอนแปดได้ดีทั้งฉันทลักษณ์และเนื้อความจากที่เคยคิดว่านักเรียนอาจทำไม่ได้
ครูแอน...ครูต้องลดความคาดหวัง มองเด็กอย่างที่เด็กเป็น กลับทำให้นักเรียนได้แสดงศักยภาพที่เขามีอยู่จริงๆ ออกมาอย่างเต็มที่
ครูจอย...เมื่อเห็นว่านักเรียนมีธรรมชาติการเรียนรู้ต่างกัน ครูต้องหากระบวนการที่เหมาะสมกับแต่ละห้องจะทำให้ไปสู่เป้าหมายเดียวกันได้
ครูเนย...กระบวนการเรียนที่ดี มีการสร้างแรงบันดาลใจทำให้นักเรียนเกิดทัศนคติที่ดีต่อวิชา อยากมาเรียนและทำให้เรียนดีขึ้นในที่สุด
ครูจี...ครูเขียนกระดานสวย จัดระเบียบกระดานดี นักเรียนก็เขียนในสมุดสวยและเป็นการฝึกให้นักเรียนมีระเบียบด้วย
ครูชนก...เมื่อได้ฝึกทำแผน Open Approachบ่อยๆ ทำให้ครูคิดเป็นระบบรู้วิธีที่จะลำดับการเรียนรู้ไปสู่นักเรียน นักเรียนก็ได้เรียนรู้เป็นลำดับ
ครูรุ้ง...ทำงานเป็นมากขึ้นทั้งแผนทั้งสื่อ สอนไปตามลำดับตามที่นักเรียนทำได้ ไม่ต้องเครียดว่าต้องสอนเนื้อหาให้ทันแต่ไม่ได้สนใจนักเรียน
ครูปุ๊ก...การมองนักเรียนให้ละเอียดในมุมที่ไม่เคยเข้าถึง ให้โอกาสและสร้างแรงบันดาลใจจะเปลี่ยนนักเรียนให้เกิดพลังชีวิตในการเรียนรู้ต่อไป
ครูนัท...ทำห้องเรียนให้ช้าลง ครูพูดน้อย ฟังให้เป็น นักเรียนก็จะพูดเป็น ฟังเป็นมากขึ้น คิดและคัดสรรภาษาได้ละเมียดละไมก่อนพูดเสมอ
ครูก้อย...ครูจัดให้ห้องเรียนมีผู้พูดและผู้ฟังที่ดีมีมารยาทอยู่เสมอ นักเรียนก็พร้อมซึมซับจนเป็นนิสัยและดูแลส่งเสริมต่อไปด้วยตนเองได้














ความก้าวหน้าในการจัดการเรียนรู้ Open Approach ในแบบภูมิปัญญาภาษาไทย...การค้นพบจาก Open Class
๑. การเปิดโจทย์เล็กๆ นำทาง ในขั้นสร้างแรงบันดาลใจหรือสร้างภาวะพร้อมเรียนเราอาจต้องใช้วิธีการเปิดโจทย์เล็กๆ เพื่อกระตุ้นความคิดหรือดึงความสนใจจากนักเรียนก่อน และลักษณะโจทย์เล็กๆ ที่เปิดนำก่อนโจทย์ใหญ่นั้นก็อาจเป็นได้ทั้งสองลักษณะ คือ
- โจทย์ปลายปิด (Open End) คือเป็นโจทย์ที่ให้นักเรียนศึกษา ค้นคว้า ทดลองทำเพื่อไปพบหลักการหรือทฤษฎีที่มีอยู่แล้วและนำมาสรุปนิยามทำความเข้าใจร่วมกัน 
- โจทย์ปลายเปิด (Open Approach) คือโจทย์ที่เปิดโอกาสให้นักเรียนได้สร้างสรรค์วิธีแก้ปัญหา หรือสร้างสรรค์งานด้วยวิธีที่หลากหลายตามเงื่อนไขที่ครูกำหนด ไม่มีการตัดสินถูกผิดแต่จะนำมาแลกเปลี่ยนมุมมองกันว่าวิธีการใดหรืองานชิ้นใดมีความโดดเด่นอย่างไร 
 ๒. การเปิดโจทย์หลัก ต้องเป็นโจทย์ที่สร้างความท้าทายทำให้นักเรียนอยากเรียนรู้และสร้างงานมากขึ้น เน้นแนวสร้างสรรค์งานที่ต่อยอดจากโจทย์เล็กๆในขั้นตอนแรก ซึ่งจะส่งผลให้นักเรียนเป็นเจ้าของการเรียนรู้ เป็นเจ้าของชั้นเรียนมากขึ้น จะเห็นได้จากนักเรียนจะเข้ามามีส่วนร่วมกับการค้นหาคำตอบ ร่วมแสดงความคิดเห็นด้วยตนเองอย่างทั่วถึง นักเรียนที่ไม่กล้าเสนอความคิดมาก่อนจะกล้าพูดด้วยตนเองหรือถ้าครูเป็นผู้เรียกตอบ นักเรียนก็สามารถลุกขึ้นตอบอย่างมั่นใจขึ้นเพราะทุกคนรู้สึกว่ากำลังพูดเรื่องเดียวกันไปพร้อมๆ กัน
 ๓. วิธีซ่อมกระบวนการเรียนรู้เมื่อคาดการณ์ ความรู้สะสม (Met Before) คลาดเคลื่อน หากเกิดเหตุอย่างนี้แล้วจะทำให้นักเรียนขาดความต่อเนื่องในการเรียนรู้ คลุมเครือ เรียนรู้ต่อไม่ได้และหากปล่อยทิ้งไว้ก็จะเป็นผลเสียระยะยาว วิธีแก้คือ สร้างกระบวนเรียนรู้โดยยึดเป้าหมายเดิม (เป้าหมายของคาบเรียนที่คาดการณ์ความรู้สะสม (Met Before) คลาดเคลื่อน) แต่ใช้วิธีการใหม่ที่ละเอียด อุดช่องว่างที่เคยพลาด ให้น้ำหนักกับจุดที่สำคัญให้ถูกจุด เสริมต่อยอดอีกเล็กน้อย จะช่วยให้นักเรียนเกิดความเข้าใจชัดเจนพร้อมต่อยอดไปข้างหน้าด้วยความกระจ่างแจ้งและเรียนเรื่องต่อๆไปอย่างมีความสุข


















