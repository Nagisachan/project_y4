
สมุด…กับการจัดระเบียบการเรียนรู้

ในการประชุม KM ภาควิริยะครั้งที่ผ่านมา ทีมคณิตศาสตร์ได้พูดคุยถึงเป้าหมายของทีมที่จะทำร่วมกัน มีหนึ่งประเด็นที่กลุ่มพูดขึ้นมาคือเรื่องของ “สมุด” 
ครูม่อน – สาวิณี  พบปัญหาในการใช้สมุดของเด็ก ขณะที่กำลังเรียนเรื่องใหม่ มีเด็กบางคนที่ลืมเนื้อหาที่เคยเรียนมาแล้วซึ่งมีผลต่อความเข้าใจในเรื่องที่กำลังเรียนอยู่ในปัจจุบัน ครูม่อนจึงให้เด็กเปิดย้อนกลับไปดูเนื้อหาส่วนที่ได้เรียนผ่านมาแล้ว  เด็กหลายคนเปิดหน้าสมุด พลิกกลับไปกลับมานานแล้ว แต่ก็ยังหาไม่พบสักที ครูม่อนจึงเสนอว่าเราน่าจะให้เด็กทำสารบัญ เพื่อเป็นการช่วยเด็กเมื่อต้องเปิดกลับไปดูเนื้อหาที่ได้เรียนผ่านมาแล้ว ทำให้สมุดมีประโยชน์มากขึ้น 
ในขณะที่ได้ฟัง ฉันก็เกิดความคิดอย่างฉับพลันขึ้นมาว่า การทำสารบัญในสมุดจดงานของเด็กจะเป็นเรื่องที่ยุ่งยากหรือเปล่า ? แค่จะจัดการให้เด็กทั้งห้องจดบันทึกสิ่งที่เกิดขึ้นในห้องเรียนลงสมุดให้เรียบร้อยก็เป็นเรื่องที่ยากพอสมควรแล้วหลังจากที่คิดในใจคนเดียวอยู่ไม่กี่นาทีก็ตัดสินใจตอบตัวเองว่า... ถ้าเด็กทำได้ก็เป็นสิ่งที่ดีและเกิดประโยชน์ทำแล้วถ้าไม่สำเร็จก็ไม่เป็นไร ดีกว่าไม่ทำอะไรเลยซึ่งนั่นก็ไม่เกิดประโยชน์ใดๆ ทั้งสิ้น ก็เลยตัดสินใจ “เห็นด้วย” ที่จะร่วมเป้าหมายนี้กับทีม
เมื่อมีเป้าหมายก็เริ่มวางแผนว่าจะมีวิธีการอย่างไรให้สิ่งนั้นเกิดขึ้นสิ่งแรกครูต้องสร้างให้เด็กมีความรู้สึกเห็นคุณค่าในการทำเมื่อถึงเวลาเรียนคณิตศาสตร์คาบแรก ครูได้เข้าไปในห้องแล้วพูดคุยกับเด็กว่า ต่อไปสมุดเล่มนี้ (ครูพูด...พร้อมกับชูสมุดขึ้นมา) จะเป็นมากกว่าสมุด เราจะทำสมุดเล่มนี้ของเรามีประโยชน์มากขึ้น สมุดเล่มนี้จะกลายเป็นหนังสือเล่มหนึ่ง เป็นหนังสือที่เห็นร่องรอยการเรียนรู้ของเด็กๆ เป็นหนังสือเล่มหนึ่งที่เด็ก ๆ สร้างมันขึ้นมาเอง มีเล่มเดียวในโลก จากนั้นครูก็เขียนบนกระดาน โดยใช้ภาพสี่เหลี่ยมแทนหน้ากระดาษในสมุด 
หน้าแรกเขียนว่า วิชาคณิตศาสตร์ ชั้น ๖ ตัวใหญ่ ตรงกลางหน้ากระดาษ
หน้าต่อมาเขียนตรงกลางหน้ากระดาษด้านบนว่า สารบัญ แล้วเว้นไว้ให้เขียนสารบัญได้ ๒ หน้า
หน้าถัดมาให้เด็กตั้งเป้าหมายส่วนตัวในภาคเรียนนั้น สิ่งที่ต้องการให้เริ่มให้เด็กตั้งเป้าหมาย
หน้าต่อมาจะเป็นหน้าที่บันทึกเนื้อหาที่เรียนในห้องเรียนซึ่งจะเริ่มต้นเขียนเลขหน้า เป็นหน้าที่ ๑

ครูได้ตกลงอีกหนึ่งเงื่อนไขกับเด็ก ๆ โดยพูดถึงในวิชาประยุกต์ว่า เมื่อเรานำข้อมูลของผู้อื่นมาเราต้องให้เกียรติผู้ที่ให้ข้อมูลนั้นแก่เราโดยการเขียนแหล่งอ้างอิง ในชั้นเรียนคณิตศาสตร์หากเพื่อนมีวิธีคิดที่แตกต่างจากเรา เมื่อเราจดบันทึกวิธีคิดของเพื่อนลงไปในสมุดของเรา เราควรเขียนชื่อเพื่อนลงไปด้วยเป็นการให้เกียรติเพื่อนเพราะเพื่อนเป็นผู้เริ่มต้นคิดโดยใช้ความสามารถของเขาเองถ้าเราจดบันทึกวิธีของเพื่อนลงไปแล้วไม่เขียนชื่อเพื่อนอ้างอิงไว้ก็เหมือนกับว่าเราไม่ซื่อสัตย์ เราเอาวิธีคิดของเพื่อนมาเป็นของเรา เมื่อเด็กทุกคนรับทราบร่วมกัน การเรียนจึงดำเนินไปจนจบคาบ ครูได้ถามเด็กว่า “นักเรียนคิดว่า เรื่องที่เราเรียนกันไปวันนี้ควรมีชื่อเรื่องว่าอะไร” เด็ก ๆ ต่างให้ชื่อที่แตกต่างกันไป ครูก็เขียนสิ่งที่เด็ก ๆ ตอบบนกระดาน  สุดท้ายก็มาตกลงร่วมกันว่าจะใช้ชื่อว่าอะไร แล้วเขียนลงไปในหน้าสารบัญ
ทุกครั้งที่เรียนวิชาคณิตศาสตร์ ครูจะเน้นย้ำความสำคัญของการจดบันทึกให้เป็นระเบียบเรียบร้อย การจัดระบบการเขียนสารบัญ วันหนึ่งเด็กถามคำถามครูว่า “ไม่จดบันทึกวิธีคิดของเพื่อนได้มั้ย”ครูจึงถามเด็ก ๆ กลับไปว่า ถ้าเราอยากอ่านหนังสือเราอยากอ่านหนังสือแบบไหน หนังสือที่มีการยกตัวอย่างเพียงวิธีการเดียวหรือหนังสือที่มีการยกตัวอย่างโดยมีวิธีการที่หลากหลาย นี่คือหนังสือที่เด็ก ๆ สร้างเอง เด็ก ๆ อยากได้แบบไหนก็เลือกตามที่ตนเองอยากให้เป็นเด็กหลายคนก็เข้าใจและเห็นความสำคัญจึงยอมจดบันทึกวิธีคิดของเพื่อนลงในสมุดตนเอง เด็กบางคนอยากมีชื่อของตนเองอยู่บนกระดาน อยากให้ชื่อตนเองไปอยู่ในสมุดของเพื่อนก็จะมีส่วนร่วมในการแลกเปลี่ยนเรียนรู้วิธีคิดของตนเองมากขึ้น

เมื่อจบคาบเรียนเด็กๆ จะถามครูว่า “วันนี้จะเขียนสารบัญเรื่องอะไร”เป็นปรากฏการณ์ที่ไม่เคยเกิดขึ้นในห้องเรียน ที่ผ่านๆ มาเด็กไม่เคยถามคำถามนี้เลย พอเรียนจบคาบเด็กหลายคนยังไม่รู้เลยว่าวันนี้ได้เรียนเรื่องอะไร 
เรื่องนี้ถือเป็นความสำเร็จขั้นเล็กๆ ที่กิจกรรมการทำสารบัญได้ช่วยทำให้เด็กเกิดความใส่ใจการเรียนรู้ของตนเอง และเกิดความคิดรวบยอดเมื่อจบคาบเรียน ตั้งแต่ในช่วงเริ่มต้นของการจัดระบบสมุดครั้งแรก  นอกจากนั้นเด็ก ๆ ครูยังได้เห็นทักษะวิธีในการยังการแก้ปัญหาของเด็กแต่ละคนที่แตกต่างกันออกไป  เช่น เมื่อยังไม่ได้ทำการบ้าน แล้วต้องจดบันทึกเนื้อหาส่วนใหม่ที่กำลังจะเรียนในคาบนั้นซึ่งเนื้อหานั้นต้องร้อยเรียงมาตามลำดับที่ได้เรียนในห้องเรียน  เด็กๆ  ต้องวางแผนในการเว้นหน้ากระดาษเพื่อให้มีเนื้อที่เพียงพอในการทำการบ้านบางคนเว้นที่ไว้แต่ไม่เพียงพอ เนื่องจากหน้ากระดาษถัดไปที่เป็นส่วนที่จดบันทึกการเรียนรู้เรื่องใหม่ไปแล้ว ก็มีทั้งเอากระดาษอื่นมาแปะเพิ่มหน้า แล้วต้องลบเลขหน้าที่ตนเองเขียนเอาไว้แล้วเริ่มต้นเขียนเลขหน้าใหม่เกือบทั้งหมดจากที่ตนเองเอากระดาษใหม่แปะลงไป  บางคนก็แก้ปัญหาโดยเอากระดาษเล็ก ๆ เขียนเพิ่มเติมส่วนที่เขียนไม่พอ แล้วพับเป็นชิ้นเล็ก ๆ แปะในหน้ากระดาษที่เว้นเอาไว้เพื่อจะได้ไม่ต้องเลยไปหน้าถัดไป และไม่ต้องลบเลขหน้าแล้วเขียนเลขหน้าใหม่เกือบทั้งหมด เป็นต้น
ตลอด ๒ ภาคเรียนที่ผ่านมาครูได้เห็นถึงความเป็นระเบียบในการจดบันทึก การเห็นคุณค่าของสมุดของตนเอง การให้เกียรติเพื่อนโดยการอ้างอิงชื่อเพื่อนลงไปในสมุด  สมุดของเด็กที่เคยจดบันทึกแบบไม่เป็นระเบียบพัฒนาขึ้นเป็นสมุดที่มีระเบียบมากขึ้น  เด็กที่เขียนวิธีคิดแบบตนเองเข้าใจคนเดียวก็พยายามเขียนให้คนอื่นเข้าใจมากขึ้นอย่างเป็นขั้นเป็นตอน ตามหลักคณิตศาสตร์ เด็กบางคนมีการใช้สีเพื่อเน้นใจความสำคัญ 
เป็นครั้งแรกที่เห็นสมุดของเด็กเกือบทุกคนเป็นระเบียบ เห็นความพยายามที่จะสร้างหนังสือเล่มเดียวในโลกของเขาเอง  แม้อาจจะไม่ใช่หนังสือที่สมบูรณ์ที่สุด แต่ครูก็ได้เห็นถึงความตั้งใจอย่างมากมายของเด็กๆ  ขอขอบคุณเด็ก ๆ ที่ทำให้ครูพบว่าบางสิ่งที่ดูเหมือนจะเกิดขึ้นได้ยาก อาจไม่ได้ยากแบบที่คิดเสมอไป ขอบคุณเด็ก ๆ ที่ได้สร้างสรรค์สิ่งที่ดีๆ ร่วมกัน




ครูวิ -  วิสาขา ข่าทิพย์พาที

