
WELCOME
การจัดการศึกษาในยุคศตวรรษที่ ๒๑ นี้  หากเป็นไปเพื่อให้เด็กอ่านออกเขียนได้แล้วสอบผ่านนั้นไม่เพียงพอแล้ว เพราะสังคมตอนนี้ไม่ใช่ภาวะปกติ สังคมกำลังอยู่ในภาวะสงคราม ทั่วโลกกำลังแย่งชิงน้ำมัน แย่งชิงอาหาร แย่งชิงทรัพยากร เป็นภาวะคุกคามโดยไม่ได้ใช้อาวุธ แต่ใช้เศรษฐกิจและการสื่อสารนำ 
สังคมไทยไม่ได้เตรียมเด็กและเยาวชนหรือคนไทยทั้งหลายให้พร้อมที่จะเผชิญกับภาวะนี้  เราไม่รู้ด้วยซ้ำว่านี่เป็นภาวะความรุนแรงที่คืบคลานเข้ามาถึงบ้าน  เมื่อไม่รู้ เราจึงตกอยู่ในการเบียดเบียนตนเอง  แล้วก็ไปเบียดเบียนคนอื่น  ตัวอย่างจากโครงงานที่นักเรียนของเราทำ เรื่องอ่าวอุดมก็ดี เรื่องบางปะกงก็ดี แม้แต่ปลากะพงยังไม่มีที่จะวางไข่ เพราะคนเบียดเบียนกันเองแล้วก็ไปเบียดเบียนธรรมชาติต่อ เป็นทอดๆ ไป  สุดท้ายแล้วเศรษฐกิจแบบนี้จะพาเราไปสู่ความเจริญจริงหรือ ? ถ้าต่อไปชาวนา ชาวสวน ชาวประมงล้มละลาย เราก็ปลูกข้าวกินเองไม่เป็น เราสร้างอาหารเองไม่ได้ สังคมไทยจะดำเนินไปสู่ความทุกข์ยากอย่างแน่นอน
ดังนั้นโจทย์ของเราจึงไม่ใช่แค่ให้เด็กอ่านออกเขียนได้ แต่ต้องให้เขาใช้ความรู้เป็น ใช้ความรู้เพื่อแก้ปัญหา วิเคราะห์ปัญหา คิดเชื่อมโยงว่าอะไร เป็นอะไร ต้นตอคืออะไร ผลกระทบคืออะไร แล้วเขาจะมีบทบาทอะไรได้บ้าง และเขาจะเข้าถึงความรู้เหล่านี้ได้อย่างไร เขาจะใช้ความรู้เหล่านี้ได้อย่างไร
ในวารสาร บันทึกรุ่งอรุณ ฉบับแรกนี้เป็นการพยายามถอดบทเรียนการจัดการเรียนรู้เพื่อสะท้อนให้เห็นเส้นทางการพัฒนานักเรียนของรุ่งอรุณในแต่ละโรงเรียน   ตั้งแต่โรงเรียนเล็กที่มีพ่อแม่และผู้ปกครองเข้ามาเป็นหุ้นส่วนในการพัฒนานักเรียนอย่างใกล้ชิด  โรงเรียนประถมที่จัดการเรียนรู้อย่างบูรณาการสู่ชีวิต และโรงเรียนมัธยมที่นำโจทย์ปัญหาจริงในสังคมมาเป็นโจทย์การเรียนรู้ ให้นักเรียนได้ใช้ปัญญาคิดแก้ไขปัญหาของสังคม ในฐานะพลเมืองคนหนึ่งที่มีหน้าที่ร่วมรับผิดชอบและพัฒนาสังคม ขณะที่ครูจะไม่เน้นบทบาทของการเป็นผู้สอนแต่ไปเป็นหุ้นส่วนในการเรียนรู้ หรือผู้ชี้แนะการเรียนรู้ (Facilitator) ที่จะร่วมเรียนรู้และทำงานไปกับนักเรียน
หวังเป็นอย่างยิ่งว่าบทความในวารสารฉบับนี้จะช่วยจุดประกายและสร้างแรงบันดาลใจในการจัดการศึกษาใหม่ให้กับสังคมไทย ไปสู่บทบาทของการศึกษาที่แท้ คือ การสร้างอุดมการณ์ทางสังคม บทบาทของครูต้องเปลี่ยนไป ครูไม่ใช่นักสอน แต่ครูคือนักสร้าง (อุดมการณ์ทางสังคม) เพื่อให้นักเรียนเติบโตเป็นคนรุ่นใหม่ที่เป็นผู้นำทิศทางการพัฒนาสังคมไทยได้ในทันที

รองศาสตราจารย์ประภาภัทร นิยม

