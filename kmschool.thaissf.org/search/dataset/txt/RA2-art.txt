
RA  ART
การเปลี่ยนแปลงเล็กๆ ในเรือนศิลปะ
ชุมชนบ้านช่าง พื้นที่แห่งจินตนาการและความสร้างสรรค์ของชาวชุมชนรุ่งอรุณ ที่นี่เปิดกว้างสำหรับทุกคนที่มีใจรักศิลปะ บางคนเข้ามาเรียนรู้ บางคนลองลงมือทำ หลายคนขอเป็นผู้ชมผลงาน บางครั้งมีเวลาว่างก็แวะเวียนมาพูดคุยแลกเปลี่ยนเรื่องราวของศิลปะ ท่ามกลางบรรยากาศที่เปิดกว้างและผ่อนคลาย ศิลปะนำพาใครหลายคนให้เติบโตและเปลี่ยนแปลง ไม่เฉพาะเพียงศักยภาพด้านศิลปะ แต่รวมไปถึงภาวะภายในของแต่ละคนด้วย

คืนศิลปะสู่สาธารณะ
“ศิลปะเป็นเรื่องสาธารณะ ศิลปะอยู่ในชีวิตประจำวัน ในวัฒนธรรมและประเพณีของผู้คน อย่างงานประเพณีชักพระ หรืองานบุญเดือน ๑๑ ของภาคใต้ เขาจะมีการตกแต่งเรือเพื่อใช้ในงานนี้ มีหัวเรือ หางเรือ และส่วนสำคัญคือพนมเรือพระหรือบุษบกบริเวณกลางลำเรือ ในช่วงเตรียมงาน ช่างพื้นบ้านจะมารวมตัวกันอยู่ในโบสถ์ ทั้งคนแก่ คนหนุ่ม คนสาว มาช่วยกันตัดกระดาษและแปะลายทำพนมเรือพระ เด็กๆ ก็วิ่งเล่นอยู่ในนั้น ได้เห็นและซึมซับบรรยากาศของศิลปะ สนุกมาก เราโตมาก็เพราะศิลปะไม่มีขอบเขตแบบนี้” อาจารย์ผ่อง เซ่งกิ่ง หัวหน้าชุมชนบ้านช่าง โรงเรียนรุ่งอรุณ ย้อนรำลึกถึงบรรยากาศศิลปะในวัยเด็ก
อย่างไรก็ตามเมื่อความเป็นเมืองเริ่มแผ่ขยาย ชุมชนหลายแห่งล่มสลายกลายเป็นเมือง งานศิลปะที่เคยเป็นของชุมชนค่อยๆ แปรเปลี่ยนเป็นของคนเฉพาะกลุ่ม เฉพาะผู้เชี่ยวชาญ แล้วกันชาวบ้านคนธรรมดาสามัญไปเป็นเพียงผู้เสพ
“ยิ่งเมื่อรัฐมีนโยบายส่งเสริมการท่องเที่ยว ก็ยิ่งกันคนทั่วไปไม่ให้เข้าไปทำ คนทำพนมเรือพระจะต้องเป็นศิลปิน มีการประกวดประชันกัน ก็กันคนทั่วไปไม่ให้เข้าไปจับไปต้อง เดี๋ยวของจะเสีย กลายเป็นไปตัดตอนเรื่องศิลปะสาธารณะ กุศลที่คนเขาทำกันอยู่ในชีวิตประจำวัน ในวัฒนธรรม ประเพณี ก็สูญหายไป โอกาสที่เด็กๆ ในชุมชนจะได้สัมผัสและมารักมาชอบความงามตรงนี้ก็สูญหายตามไปด้วย”
“พอเรามาทำชุมชนบ้านช่างของรุ่งอรุณ เลยทำให้เป็นสาธารณะ ที่นี่ใครจะเข้ามาก็ได้ ถ้าเขามีเจตนาอยากรู้ อยากเรียนรู้ พร้อมจะรับฟังและแลกเปลี่ยน เรายินดี เพราะศิลปะไม่มีขอบเขต ศิลปะต้องไปสู่สาธารณะ” อาจารย์ผ่องอธิบายถึงเบื้องหลังที่ทำให้เรือนศิลปะแห่งนี้เป็นพื้นที่เปิดสำหรับทุกคน

ครูบัวลอย ครูผู้เปิดพื้นที่แห่งโอกาสให้เด็กใช้ศักยภาพเต็มที่
“เก้าอี้ตัวนี้เป็นตัวที่ ๔ แล้วครับ”
กฤต-ด.ช.ธนภัทร เติมสินทวี นักเรียนชั้น ม.๓/๓ เล่าถึงผลงานชิ้นล่าสุดอย่างภาคภูมิใจ ขณะกำลังขะมักเขม้นดึงสานสายหนังสีน้ำตาลขนาดกว้าง ๑ นิ้ว เป็นที่นั่งเก้าอี้ ผลงานเก้าอี้ทั้งสามตัวที่กฤตทำขึ้นตอนอยู่ชั้น ม.๑ ถึง ม.๒ มีคนขอซื้อไปหมดแล้ว (สองตัวแรกราคาตัวละ ๑,๐๐๐ บาท ตัวที่สาม ๑,๕๐๐ บาท)
กฤตเลือกเรียนงานไม้เป็นวิชาเรียนภาคบ่ายมาตั้งแต่อยู่ชั้น ม.๑ เพราะคิดว่าน่าจะเหมาะกับเขามากกว่าศิลปะแขนงอื่นๆ ในเรือนศิลปะ และเมื่อได้ลงมือทำ เขาพบว่าตัวเองเลือกไม่ผิด งานไม้สนุกและท้าทายกว่าที่คิด เมื่อสนุกกับสิ่งที่ทำ เขาจึงทำไม่หยุด มีเวลาว่างก็แวะมาเลื่อย มาขัด มาตอก ค่อยๆ เปลี่ยนไม้แต่ละชิ้นเป็นส่วนต่างๆ ของเก้าอี้ ขณะที่ภายในตัวเขาก็ค่อยๆ เปลี่ยนแปลงและพัฒนาไปพร้อมกัน
“เมื่อก่อนผมเป็นคนใจร้อนมาก แล้วก็ไม่ค่อยอดทน แต่พอมาเจอตัวนี้ ใจเย็นเลย เพราะงานไม้เราต้องค่อยๆ ทำ ต้องใช้เวลา ต้องใช้ความอดทน ค่อยๆ ทำไป ถ้าเราอยากได้งานที่ดี เราทำชุ่ยๆ ก็ได้ แป๊บเดียวก็เสร็จ แต่งานมันจะออกมาไม่ดี พอทำงานไม้ไปเรื่อยๆ เลยทำให้ผมใจเย็นลง นิ่งขึ้น มีสมาธิ มีความอดทนมากขึ้น เพราะอยากเห็นงานเสร็จ อยากให้ออกมาดี”
นอกจากนี้กฤตยังรู้สึกว่าเขาประณีตขึ้น จากที่แต่เดิมเขามักจะทำอะไรเร็วๆ รีบๆ ไม่ละเอียด ไม่ประณีต แต่การทำเก้าอี้บังคับให้เขาต้องประณีต 
“เราต้องทำไปเช็คไปเป็นระยะๆ ถ้าไม่ละเอียด ไม่คอยเช็คอยู่เรื่อยๆ มาเห็นจุดผิดตอนหลังเดี๋ยวต้องรื้อทำใหม่ แต่ก่อนความภูมิใจของผมมักเป็นเรื่องเล็กๆ เช่น สอบได้คะแนนดี แต่เก้าอี้มันเป็นความภูมิใจแรกที่เห็นความสำเร็จเป็นชิ้นเป็นอัน ยิ่งพอขายได้ มันยิ่งกว่าภูมิใจ”
ทุกวันนี้เมื่อมีเวลาว่างกฤตจะแวะมาทำงานไม้ที่เรือนศิลปะ ทั้งยังแบ่งปันสิ่งที่ตนได้เรียนรู้สู่น้องๆ โดยอาสาเป็นผู้ช่วยครูบัวลอยสอนงานไม้ให้กับน้องๆ ชั้นประถม ช่วยเก็บอุปกรณ์และเก็บกวาดห้องเรียนอย่างเรียบร้อย เพราะสำหรับกฤตแล้ว สตูดิโองานไม้ในเรือนศิลปะแห่งนี้คือพื้นที่ของเขา พื้นที่ที่เขาจะพัฒนางานให้ดีขึ้นเรื่อยๆ เหมือนที่เขาทำมาก่อนหน้านี้ ไม่มีเก้าอี้ตัวไหนที่แบบซ้ำกันเลย แต่ละตัวมีแต่จะยากขึ้นเรื่อยๆ
“ถ้าเราทำแบบเดิมๆ ก็ไม่มีอะไรใหม่ ไม่ได้พัฒนา ไม่น่าสนใจ ผมคิดไว้ว่าจะต้องพัฒนางานให้ดีขึ้นเรื่อยๆ”
(ล้อมกรอบท้ายเรื่อง)
“กฤตเขามีความสนใจ มีความพยายาม มีความตั้งใจ เขาเอาจริงเอาจังกับงานมาก เราก็แค่มาให้มาตรฐาน ช่วยเติมในเรื่องฝีมือ เรื่องความละเอียด งานไม้มีคุณค่าบางอย่างที่ต้องจับให้ติด ถ้าไม่แม่นจะผิดพลาด ถ้าหยาบตอนแรก มันจะมาโผล่ในตอนท้าย แต่ถ้าแม่นแต่แรกจะสบาย งานไม้มันบังคับให้เขาต้องละเอียด ต้องประณีต ต้องแม่นยำ ผมว่าจุดเปลี่ยนคือตอนเก้าอี้ตัวแรกเสร็จ เป็นจุดที่ทำให้เขาเห็นตัวเองว่าเขาทำได้ มีคนมาชื่นชมชื่นชอบผลงาน รู้สึกได้รับการยอมรับ ก็เกิดแรงบันดาลใจที่พาเขาเคลื่อนไปเรื่อยๆ 
ผมมองว่ากฤตเขามีดีอยู่แล้ว เราแค่ชวนเขาทำงานให้สำเร็จด้วยตัวเขาเอง อย่างเก้าอี้ตัวที่สี่ที่เขาทำอยู่นี้ยากมาก ต้องใช้มือทั้งหมด แต่เขาก็ตั้งใจทำจนใกล้จะเสร็จ เพราะเขามีแรงบันดาลใจอยากเห็นผลสำเร็จ เราเพียงให้พื้นที่ที่เขาจะได้เกิดและเติบโต มันคือพื้นที่ของความภูมิใจ” ครูบัวลอย-ชัยวัฒน์  พุ่มเฟือง ครูวิชางานไม้

ครูโต้ ครูผู้เปิดทางให้นักเรียนลิ้มรสแห่งความภาคภูมิใจ
“รู้สึกสงบ มีสมาธิ แต่ละชิ้นเราทำได้ครั้งเดียว เราต้องทำให้ดีที่สุด”
เจมส์-นายชัชชัย อาชวพงศ์พาณิชย์ นักเรียนชั้น ม.๖/๓ บอกเล่าความรู้สึกขณะปั้นแจกันแต่ละใบ วิชาที่เขาเลือกเรียนมาตั้งแต่ชั้น ม.๒ แม้ตอนแรกเจมส์จะไม่ชอบงานปั้นสักเท่าไร เพราะต้องตัวเลอะ มือเลอะ มีเศษดินเข้าไปติดในซอกเล็บ แต่เมื่อได้แรงเสริมจากครู ทั้งครูโต้ที่สอนปั้น และครูต้นที่เป็นครูประจำชั้น ซึ่งเห็นว่าเจมส์เป็นคนประณีตและมีสมาธิจดจ่อกับงาน น่าจะทำงานปั้นได้ดี ทำให้เจมส์ฝึกปั้นมาเรื่อยๆ รู้ตัวอีกทีเขาก็ชอบและมีความสุขกับการปั้นแล้ว
“เราได้ฝึกในสิ่งที่เราทำไม่ได้ พอทำไปเรื่อยๆ ตอนนี้เราได้ทำในสิ่งที่เราชอบ ได้ผลงานที่รู้สึกภูมิใจว่าเราปั้นเอง”
นอกจากการทำอาหารแล้ว เจมส์บอกว่าการปั้นคืองานอีกแขนงหนึ่งที่เขารู้สึกว่าทำได้ดี เขารู้สึกมีสมาธิขณะปั้น รู้สึกมีความสุขที่เห็นดินค่อยๆ ขึ้นรูป และรู้สึกภูมิใจเมื่อดินก้อนนั้นเปลี่ยนเป็นจาน เป็นแจกัน เป็นผลงานที่มีเพียงชิ้นเดียว ความรู้สึกเหล่านี้สร้างแรงบันดาลใจให้เขาอยากปั้นงานชิ้นต่อๆ ไป พร้อมไปกับค่อยๆ เห็นความเปลี่ยนแปลงที่เกิดขึ้นในตัวเอง
“พอมาปั้นแล้วเจมส์ได้ฝึกสมาธิ ได้อยู่กับเอง แล้วได้ทบทวนตัวเอง เพราะปกติเจมส์เป็นคนพูดมาก พูดอยู่ตลอด เวลาอยู่กับเพื่อนก็จะพูดเรื่องคนโน้นคนนี้ แต่ไม่ได้รู้เรื่องตัวเองเลย พอมาปั้น ทำให้เจมส์มีเวลาอยู่กับตัวเองเยอะขึ้น ได้เรียนรู้ว่าตัวเราเป็นอย่างไร มองเห็นตัวเองทั้งในอดีต ปัจจุบัน และเริ่มคิดถึงอนาคตข้างหน้า”
ปีนี้เจมส์มีโครงการปั้นแจกันขาย เพื่อหาเงินมาช่วยเพื่อนในรุ่นทำกิจกรรมต่างๆ และสะสมเป็นแฟ้มผลงาน (Portfolio) สำหรับสมัครเรียนต่อ ช่วงนี้เขาจึงมาที่โรงปั้นบ่อยๆ แล้วปั้นแจกันแต่ละใบอย่างตั้งใจเพื่อให้ได้ผลงานดีๆ ที่ดีพอจะขายได้
“ตอนปั้นเราต้องตั้งใจทำให้ดีที่สุด  ถ้าสุดท้ายแล้วมันแก้ไขไม่ได้ ต้องยุบงาน เราก็เสียใจ แต่เราก็ต้องเริ่มใหม่ ล้มแล้วก็ทำใหม่ได้”
(ล้อมกรอบท้ายเรื่อง)
“ตอนแรกๆ เรายังไม่เห็นอะไรในตัวเขานะ แต่มีอยู่วันหนึ่งที่เห็นว่าเขาน่าจะพัฒนาทางนี้ได้ คือเขาทำไม่หยุด ทำแล้วก็รู้สึกว่ายังจะทำให้ดีได้อีก ทำไปเรื่อยๆ แสดงว่าเขามี “อะไร” อยู่ข้างใน อาจจะเป็นช่วงที่เขากำลังหาตัวเอง หน้าที่ของครูคือต้องเตรียมของให้พร้อมอยู่ตลอด ถ้าเขาเกิดไอเดีย แต่ห้องปั้นไม่พร้อม อันนั้นไม่มี อันนี้ใช้ไม่ได้ มันไม่ได้ ดังนั้นเราจะเตรียมที่นี่ไว้พร้อมเสมอ เพราะเราไม่รู้ว่าไอเดียเขาจะมาตอนไหน” ครูโต้-ชัชวัสส์  นาคคุ้ม ครูวิชางานปั้น

ศิลปะเปลี่ยนมุมมอง
“บรรยากาศที่เรือนศิลปะจะสบายๆ คุณครูใจดี หนูเลยชอบเรียนศิลปะที่นี่”
ลัลลัล-นางสาวด้วยรัก ผดุงวิเชียร ศิษย์เก่ารุ่งอรุณ (RA14) เล่าถึงบรรยากาศในเรือนศิลปะของรุ่งอรุณที่เป็นทั้งที่เรียน ที่ทำงาน และที่นั่งเล่นมาตั้งแต่สมัยอยู่ชั้นอนุบาล ลัลลัลชอบเรียนศิลปะมาตั้งแต่เด็กๆ เพราะทางบ้านส่งเสริม สนับสนุน ยิ่งได้มาเจอห้องเรียนศิลปะแบบรุ่งอรุณ ที่เปิดกว้าง ให้อิสระทางความคิด และมีศิลปะหลากหลายแขนงให้เลือกเรียนตามความสนใจ ทำให้จินตนาการและความคิดสร้างสรรค์ในตัวเธอค่อยๆ เติบโต งอกงาม
“รุ่งอรุณจะส่งเสริมเรื่องธรรมชาติ มันสนุกที่ได้เอาวัสดุจากธรรมชาติมาทำงานศิลปะ เช่นให้เราลองทำสีจากธรรมชาติ ย้อมผ้าด้วยสีที่เราทำเอง เราก็ลุ้นว่าสีจะออกมาเป็นอย่างไร  การเรียนแบบนี้มันสนุก แล้วบรรยากาศที่เรือนศิลปะจะสบายๆ ครูไม่ได้มาตีกรอบหรือบอกว่าศิลปะต้องเป็นแบบนี้ๆ ต้องเหมือนเด๊ะๆ แต่ครูจะให้โจทย์ แล้วให้อิสระ ให้เราคิดเอง เราสามารถเสนอความคิดของเราได้ สามารถคิดงานของเราออกมาเองได้ ลัลลัลชอบการเรียนแบบนี้ ถ้าไม่ได้เรียนแบบนี้ เราอาจไม่ชอบศิลปะก็ได้”
ความชอบนำไปสู่ความสุข ลัลลัลรู้สึกสนุกกับการเรียนและการทำงานศิลปะทุกๆ ชิ้น เรือนศิลปะกลายเป็นสถานที่ประจำในรุ่งอรุณที่เธอจะแวะเวียนไปนั่งทำงานอยู่บ่อยๆ ช่วงไหนสนใจงานผ้าก็ทำงานผ้า ช่วงไหนชอบปั้นก็ไปปั้น บางช่วงรู้สึกอยากวาดภาพระบายสีก็ไปทำงานวาด (Drawing &amp; Painting) และเมื่อผลงานได้รับการชื่นชมจากคนรอบข้าง ทำให้ลัลลัลยิ่งมั่นใจว่าอนาคตของเธอคือศิลปะนี่เอง
ปีที่แล้วผลงานการ์ตูนลายเส้นสีดำชุด “MONSTER” โครงงานวิชาศิลปะขณะลัลลัลเรียนอยู่ชั้น ม.๓ ที่รุ่งอรุณ ได้รับรางวัล 2014 YoungArts Winner สาขา Visual Arts/Visual Arts ในการประกวด YoungArts Award ของ National YoungArts Foundation ประเทศสหรัฐอเมริกา (ชมผลงานของลัลลัลได้ที่  www.iamlunlun.com)
ปัจจุบันลัลลัลกำลังเดินตามความฝันบนเส้นทางของศิลปะที่โรงเรียน Interlochen Art Academy รัฐมิชิแกน ประเทศสหรัฐอเมริกา เพราะมั่นใจแล้วว่าเส้นทางนี้คือเส้นทางแห่งความสุข 
“ศิลปะทำให้การมองสิ่งรอบตัวเปลี่ยนไป ทำให้เรามีมุมมองและสายตาละเอียดขึ้น อย่างมองใบไม้ ต้นไม้ เราจะเห็นรายละเอียด เห็นมุมที่สวยงาม เห็นมุมที่เราจะเอามาใช้ในงานศิลปะได้”
(ล้อมกรอบท้ายเรื่อง)
“อยากให้นักเรียน ผู้ปกครอง และคณะครูของโรงเรียนรุ่งอรุณ เชื่อมั่นในวิถีการเรียนการสอนของโรงเรียน ที่เปิดโอกาสและส่งเสริมให้เด็กได้คิด ได้ทำนอกกรอบ ซึ่งเป็นโอกาสให้เด็กได้ลองผิด ลองถูก โดยปราศจากความกลัว ซึ่งถือเป็นสิ่งสำคัญในการพัฒนาศักยภาพทุกๆ ด้านของเด็กๆ ค่ะ และอยากให้กำลังใจคุณครูทุกท่านจริงๆ ว่าคุณครูมาถูกทางแล้ว อย่าลังเล สงสัย ในสิ่งที่เหล่าคุณครูร่วมกันทำนะคะ กรณีลัลลัล (และอีกหลายๆ คน) อาจจะเรียกว่าได้เห็นผลลัพธ์ที่ค่อนข้างเป็นรูปธรรม แต่ในความเป็นจริงแล้ว คุณแม่เชื่อว่าผลลัพธ์ดีๆ ที่เหล่าคุณครูร่วมกันสร้างมานั้นมีอยู่ในเนื้อในตัวของเด็กๆ รุ่งอรุณอยู่แล้วทุกคนค่ะ เพียงแต่งานสร้างคนเป็นงานที่ยากและต้องใช้เวลานานกว่าจะเห็นผล” พนิดา ผดุงวิเชียร คุณแม่ของลัลลัล

ศิลปะ-จริยศิลป์-งานศิลป์เพื่อย้อนดูตนเอง
“สำหรับผมแล้ว ภาพที่วาดเป็นผลพลอยได้มากกว่า สิ่งที่ได้จริงๆ คือตรงนี้ คือการที่เราได้เห็นตัวเองด้วยตัวเอง”
จป.ขวัญ-สันทวุทธ์ เซ่งเส้ง เจ้าหน้าที่รักษาความปลอดภัยของรุ่งอรุณ พูดถึงการเปลี่ยนแปลงในตัวเอง หลังฝึกวาดภาพมาปีกว่า ขวัญเริ่มวาดภาพตอนมาทำงานที่รุ่งอรุณได้ไม่นาน คืนนั้นเขาเข้าเวรกลางคืนที่สถาบันอาศรมศิลป์ มองไปเห็นต้นไม้อยู่เบื้องหน้า จึงหยิบดินสอและสมุดบันทึกที่เก็บจากโรงคัดแยกขยะขึ้นมาวาดรูปเล่นฆ่าเวลา จากนั้นก็วาดเรื่อยมา จนวันหนึ่งอาจารย์ผ่อง เซ่งกิ่ง หัวหน้าชุมชนบ้านช่าง มาเห็นภาพที่เขาวาดไว้ ขวัญจึงมีครูผู้เป็นกัลยาณมิตรช่วยนำเขาก้าวเดินบนเส้นทางศิลปะ 
“อาจารย์ผ่องแนะนำว่าถ้าชอบก็ต้องเขียนบ่อยๆ เจอภาพอะไรก็เอามาเขียน บอกว่าอาจารย์เองก็เขียนตามแบบมาก่อนเหมือนกัน พออาจารย์พูดแบบนี้ก็เริ่มมั่นใจขึ้นมานิดหนึ่ง เริ่มอยากวาดมากขึ้น ส่วนใหญ่จะวาดตอนอยู่เวรกลางคืน วาดแล้วก็เอามาให้อาจารย์ช่วยดู อาจารย์ไม่ได้พูดอะไรมากเท่าไร ถ้าตรงไหนยังไม่ดี อาจารย์จะไม่บอกว่ามันไม่ดี ใช้ไม่ได้ จะบอกสั้นๆ เช่น อันนี้พอได้ ตรงนี้ดีแล้ว เริ่มละเอียดขึ้น ตรงนี้ยังไม่เหมือน ตรงนี้ยังแข็งๆ นะ คืออาจารย์ก็ไม่ได้พูดตรงๆ เราต้องมาตีความเอาเอง”
ทุกครั้งที่พูดคุยกันขวัญจะนำถ้อยคำของอาจารย์ผ่องกลับไปทบทวน แล้วนำมาแก้ไขงานชิ้นเดิมหรือเป็นหลักทำงานชิ้นใหม่ การฝึกทบทวนอย่างใคร่ครวญบ่อยๆ ทำให้เขาค่อยๆ  มองเห็นตนเอง ณ ขณะเขียนงานว่าแต่ละช่วง แต่ละจุด เขามีอารมณ์ความรู้สึกอย่างไร
“เราไปย้อนเห็นตัวเองตอนที่กำลังทำตรงจุดที่อาจารย์บอก เกิดอะไรขึ้น ทำไมเส้นมันถึงยึกยักๆ จากตรงอื่นมันตรงเนี้ยบมาตลอด ก็เห็นอารมณ์ตัวเองว่าตอนนั้นเรามีความเบื่อ เราขี้เกียจ หรือบางครั้งหงุดหงิด จากตอนแรกทำไปก็เย็นดี มีสมาธิ พอถึงเวลาที่หงุดหงิดปุ๊บ มันไปเลย แล้วตอนทำเราไม่รู้ตัว บางภาพพอมองย้อนไป เราเห็นอารมณ์ตัวเองว่าอยากให้ได้เหมือนของเขา เสร็จแล้วเราก็คิดว่าทำได้ตามแบบ แต่ที่จริงมันแข็งไปหมด มันแข็งมาจากข้างใน เพราะเราอยากได้ อยากให้เหมือน อยากให้สวย จนงานที่ออกมาเพี้ยนไปหมด”
“เราเห็นอารมณ์ตัวเองชัดขึ้น ตรงที่อาจารย์บอก ตอนนั้นเรารู้สึกอย่างไร เกิดอะไรขึ้น แล้วตอนที่เราทำได้ดี เส้นเล็ก เส้นสวย มีความพลิ้ว มีความอ่อนไหว ตอนนั้นข้างในเราเป็นอย่างไร ก็ย้อนดูอารมณ์ตัวเอง ผมว่าการเขียนภาพเป็นการฝึกตัวเอง เหมือนการปฏิบัติธรรม ไม่ใช่เหมือนหรอก แต่เป็นการปฏิบัติธรรมเลยล่ะ”
“หลังๆ เราเห็นเร็วขึ้น บางทีทำไป ๑๕ นาที เราจับความรู้สึกตัวเองได้ว่าไม่อยากทำ พอไม่อยากทำ ผมก็วางพู่กัน แล้วไปเดิน เดินจงกรมบ้าง เดินไปเดินมา ภาพก็ยังตั้งอยู่ เดินๆ ไปเมื่อยขาก็กลับมานั่ง พออยากทำค่อยทำต่อ มันดีขึ้นตรงที่เรารู้จักหยุดตัวเอง พอเราหยุดเป็น ก็ผิดน้อยลง แต่อารมณ์คนเราเป็นธรรมดา บางทีนิ่ง บางทีรวน แต่การเขียนภาพทำให้เราจับอารมณ์ตัวเองได้ดีขึ้น”
“จากตอนแรกเราไม่เห็นอารมณ์ตัวเอง ไม่เห็นความผิดพลาดของงาน จนอาจารย์มาบอก เราถึงย้อนมองไปเห็นว่าเกิดจากอะไร ต่อมาเรารู้เร็วขึ้นว่าผิดตรงไหน แต่ก่อนรู้แล้วยังไปต่อ ยังหยุดไม่เป็น คิดว่าไม่เป็นไรหรอก ก็กลายเป็นจุดด่าง ต่อมาเราเห็น เราหยุดเสียก่อนจะผิด มันก็ไม่ผิด เหมือนเราใช้ชีวิต พอเห็นว่าผิด เราหยุดเลย อยู่เฉยๆ ก่อนถ้ายังคิดไม่ออก ยังแก้ปัญหาไม่ได้ แล้วเดี๋ยวความถูกต้องมันเกิดขึ้นเอง”
“เรามาวาดรูปแล้วมันชัด ถ้าบอกเล่ามันไม่ชัดเท่าการฝึกเอง เพราะฝึกแล้วจะเห็นได้ด้วยตัวเอง ถ้าเราไม่ฝึก เราจะเห็นตัวเองจากที่คนอื่นบอก แต่พอเรามาฝึกตรงนี้ เราได้เห็นตัวเองด้วยตัวเอง”
ปัจจุบันขวัญกำลังก้าวไปอีกขั้นกับการเรียนทฤษฎีศิลปะ ที่ผ่านมาเขาเขียนภาพตามที่เห็น แต่ถึงวันนี้การทำตามที่เห็นเริ่มไม่เพียงพอ แต่ต้องมีองค์ความรู้ประกอบด้วย เย็นวันไหนที่ไม่ได้เข้าเวร ขวัญจะแวะมาขอความรู้จากอาจารย์ผ่องที่เรือนศิลปะ ขณะที่การเรียนรู้และพัฒนาชีวิตด้านในยังคงดำเนินต่อไปอย่างต่อเนื่อง
“เมื่อก่อนเราไม่เคยเห็นตัวเอง แม้แต่อารมณ์ตัวเองเราก็ไม่เคยเห็น จับไม่ได้ว่ามันปรวนแปรไปอย่างไร ตอนนี้เราเท่าทันปัจจุบันมากขึ้น แต่เพิ่งเห็นได้ไม่นาน ยังเป็นๆ หายๆ ยังต้องฝึกอีกนาน เพราะแม้ฝึกแล้ว ได้แล้ว มันก็ไม่อยู่ยั่งยืนถ้าเราไม่ทำต่อเนื่อง ต้องฝึกตลอด”
(ล้อมกรอบท้ายเรื่อง)
“เราเห็นฝีมือเขาตั้งแต่ภาพแรกๆ แล้ว ทั้งที่เขาไม่ได้เรียนมาแต่มีฝีมือระดับนี้ น่าสนใจมาก การสังเกตเขาดีมาก ตาเขาละเอียด การฟังเขาดี สามารถจับสาระที่เราบอกไปใช้ได้รวดเร็ว ทั้งๆ ที่เราก็ไม่ได้บอกอะไรเขามาก ส่วนใหญ่เราจะแนะนำเขาเรื่องทัศนะในการมอง ทำไมภาพต้นฉบับเป็นอย่างนั้น แล้วทำไมของเราเป็นอย่างนี้ หรือภาพของเขามันเป็นแสงมาก แล้วทำไมของเรายังทึบๆ การเห็นของเขาเป็นอย่างไร แล้วอะไรที่เรายังไม่เห็น เราเน้นสอนเรื่องการเห็นมากกว่าอย่างอื่น เพราะการเห็นเป็นสิ่งสำคัญสำหรับคนที่จะมาทำงานศิลปะ
ขวัญเป็นคนที่มีความเพียร มีความพยายาม งานแต่ละชิ้นของเขาจะยากขึ้นเรื่อยๆ วาดเสร็จเขาจะเอามาให้เราดูแล้วคุยกัน ชิ้นหลังๆ นี่เราติเขาน้อยมาก เขาเป็นตัวอย่างที่ดีว่า คนเราถ้ามีความรัก ความศรัทธา มีสมาธิจดจ่อ มีความเพียร ตั้งมั่นที่จะเรียนรู้ ตั้งใจที่จะแสดงออก ทำอะไรก็สำเร็จ ซึ่งของพวกนี้มีอยู่ในทุกคนอยู่แล้ว เพียงแต่เราไม่ได้ค้นไม่ได้หาเท่านั้นเอง” อ.ผ่อง เซ่งกิ่ง หัวหน้าชุมชนบ้านช่าง โรงเรียนรุ่งอรุณ
ในแต่ละวันที่เรือนไม้สองชั้นแห่งนี้มีการเปลี่ยนแปลงอยู่ตลอดเวลา ทั้งการเปลี่ยนแปลงที่เห็นได้ด้วยตา และการเปลี่ยนแปลงที่ต้องใช้ใจสัมผัส จากการแวะเวียนเข้ามาสร้างและเสพงานศิลป์อย่างอิสระ ในบรรยากาศที่เปิดกว้าง เพราะศิลปะไม่ใช่เพียงวิชาเรียน ไม่ได้เป็นเพียงพื้นที่ของศิลปิน แต่ศิลปะคือความงามที่ดลใจให้ชีวิตมนุษย์ผลิบานในวิถีที่งดงามและเป็นกุศล

บรรยายภาพ
กฤตกับเก้าอี้ตัวที่ 4
ผลงานเก้าอี้ตัวที่ 3 ของกฤต
ผลงานของเจมส์
ช่วงปิดเทอมกลางปี 2557 ลัลลัลทำโครงการออกแบบตัดเย็บกระเป๋าจำหน่ายผ่าน Instagram นำรายได้ 13,000 บาท มอบเป็นค่ารักษาพยาบาลครูรุ่งอรุณที่ป่วยเป็นมะเร็ง
ภาพสีฝุ่นบนผืนผ้าดิบ งาน Reproduction จากจิตรกรญี่ปุ่น Hayami Gyoshu โดย จป.ขวัญ
ผลงานของ จป.ขวัญ
