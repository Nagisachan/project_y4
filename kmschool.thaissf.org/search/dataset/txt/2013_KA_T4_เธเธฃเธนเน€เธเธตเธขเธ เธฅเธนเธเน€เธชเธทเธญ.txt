

                                                                          ครูสุนันท์ฐิณัฐ พจนพิมล  (ครูเนียน)
                                                                             ครูกิจกรรมพัฒนาผู้เรียน...ลูกเสือ
บำเพ็ญประโยชน์...ผลเกิดกับทุกๆ คนนะ...
จากปัญหาที่ได้พบกับจุดเวรต่างๆ อาทิ บริเวณโถงใต้อาคารและบริเวณประตูสแกนบัตรที่มีกระเป๋า และสัมภาระของนักเรียนช่วงชั้นที่ ๑ วางเกะกะ เป็นจำนวนมาก ทั้งๆ ที่มีชั้นวางกระเป๋าให้แล้วก็ตาม หรือแม้กระทั่งบริเวณเครื่องเล่น หรือบ่อทรายที่มีคุณครูเวรดูแล ก็ยังมีนักเรียนหลายคนเล่นผิดวิธี เล่นอันตราย หวาดเสียว บางครั้งก็หลุดรอดสายตาของคุณครูเวรไป จึงมีแนวความคิดให้เหล่าลูกเสือสำรองชั้น ๓ ที่กำลังจะเรียนเรื่องการบำเพ็ญประโยชน์ ได้มีส่วนช่วยในเรื่องนี้ จึงได้มีการเตรียมการ โดยให้ลูกเสือสำรองและเนตรนารีสำรองชั้น ๓ ได้วางแผนการบำเพ็ญประโยชน์ แบ่งหน้าที่กันตามจุดต่างๆ หมุนเวียนไปช่วยคุณครูเวรทุกวันจันทร์หลังเลิกเรียน โดยได้รับความร่วมมือกับคุณครูแต่ละห้อง พาลูกเสือและเนตรนารีสำรองไปซักซ้อมกฎ กติกาการเล่น หรือ การจัดวางกระเป๋าให้เรียบร้อยก่อนเริ่มปฏิบัติจริง พอเมื่อถึงเวลาลงปฏิบัติหน้าที่ ลูกเสือและเนตรนารีสำรองเหล่านี้ก็ได้ลงปฏิบัติหน้าที่อย่างพร้อมเพรียงตามจุดต่างๆ เหมือนคุณครูเวร คอยตักเตือนน้องๆ และเพื่อนๆ ให้เล่นตามกติกา เล่นให้ถูกวิธี ให้เก็บกระเป๋าขึ้นชั้นให้เรียบร้อย หลายคนภูมิใจกับภารกิจนี้ หลายคนก็มีท้อบ้าง เพราะบางวันมีงานต้องสะสางหลังเลิกเรียนก็แจ้งเพื่อนในกลุ่มที่เหลือให้ช่วยดูแลแทนกัน คุณครูก็ได้รับเสียงสะท้อน ชื่นชมเด็กๆ มาอยู่เป็นระยะๆ 
สำหรับลูกเสือและเนตรนารีสำรองชั้น ๒ ได้แบ่งหน้าที่กันดูแลความสะอาดในห้องเรียน บริเวณโถงชั้นสอง ห้องน้ำนักเรียนชายและหญิงที่ชั้นสอง โดยหมุนเวียนกันช่วยเตือนเพื่อนเมื่อใช้ห้องน้ำไม่สะอาด ใช้พื้นที่แล้วเก็บไม่เรียบร้อย หรือช่วยแจ้งพี่แม่บ้านมาช่วยเหลือในบางครั้ง
ส่วนน้องเล็กสุด ลูกเสือและเนตรนารีสำรองชั้น ๑ ได้ช่วยกันดูแลความสะอาดภายในห้องเรียน ภาชนะและเครื่องใช้ของตนเองให้สะอาดอยู่สม่ำเสมอ และช่วยดูแลบริเวณโถงชั้น ๑ ให้สะอาดด้วย หากเจอเศษทรายเข้ามาในบริเซณโถงก็จะช่วยกันหาไม้กวาดมากวาดเก็บทันที
การบำเพ็ญประโยชน์และการมีจิตอาสา ดูแลรับผิดชอบสังคมของนักเรียนในวัยนี้แม้จะมีท้อ เหนื่อย ลืมกันบ้าง แต่หากได้ปฏิบัติอย่างต่อเนื่อง ก็จะซึมซับเรื่องราวดีๆ เหล่านี้สู่จิตใต้สำนึก และสามารถปฏิบัติได้ด้วยตนเองโดยไม่ต้องมีหน้าที่หรือเวรมาคอยกำกับอีกต่อไป...
