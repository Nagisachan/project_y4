

เมื่อพ่อแม่ต้องมาเข้าห้องเรียน....เพื่อค้นหาความเป็นพ่อแม่ผู้เชี่ยวชาญ
 “ ชีวิตมนุษย์คือการศึกษา นักเรียนทุกคนจะเพาะบ่มศรัทธาและฉันทะในการพัฒนาชีวิต จิตใจ สู่ความเป็นมนุษย์ที่สมบูรณ์  โดยมีพ่อแม่และครูเป็นกัลยาณมิตร ”  
คำกล่าวนี้คือเจตนารมณ์ที่สำคัญในการจัดการการศึกษาตามวิถีรุ่งอรุณที่ได้วางไว้โดยมุ่งหวังให้นักเรียนรุ่งอรุณเติบโตด้วยความร่าเริงแจ่มใส ในสภาพแวดล้อมและบรรยากาศที่โรงเรียนเปรียบเสมือนชุมชน  ห้องเรียนคือบ้าน และครูคือพ่อแม่คนที่ ๒    
การเพาะบ่มมนุษย์ที่สมบูรณ์นั้น ทั้งพ่อแม่และครูควรเฝ้าดูการเจริญจิต เจริญปัญญาของลูกให้แนบแน่นอยู่ในกายที่แข็งแรงและเติบโตตามวัยอันสมควร  เพื่อเปิดโอกาสให้การเรียนรู้ธรรมชาติขิงเขาทำหน้าที่ได้อย่างราบรื่นและเต็มตามศักยภาพ จนสามารถพึ่งพาสติปัญญาของตนเองได้เมื่อเจริญวัยขึ้น
              ถึงแม้ว่าพ่อแม่และโรงเรียนต่างมีเป้าหมายเดียวกัน  มีความรักอันยิ่งใหญ่ที่มอบให้กับลูก ลูกศิษย์ทุกคน   ในความเป็นจริงภาพฝันของพ่อแม่และคุณครูทุกคนที่มุ่งมั่นตั้งใจในการร่วมสร้างมนุษย์ที่สมบูรณ์ก็ไม่ใช่เรื่องง่ายนักที่พ่อแม่ทุกคนทำได้โดยปราศจากอุปสรรค  แต่ก็ไม่ใช่เรื่องยากเกินกว่าศักยภาพในการเรียนรู้ของมนุษย์
  บนเส้นทางของการเป็นพ่อแม่ในยุคสมัยนี้ที่ทุกอย่างสะดวกสบายง่ายดายไปเสียทั้งหมด  ข้อมูลความรู้ในการเลี้ยงลูกมีอย่างท้วมท้นไม่ว่าจะเป็นหนังสือคู่มือตั้งแต่เตรียมตัวตั้งครรภ์ไปจนถึงคู่มือเลี้ยงลูกในวัยต่างๆ เทคนิคเลี้ยงลูกให้เก่งพร้อมทั้งไอคิวและอีคิว ฯลฯ  หรืออยากรู้อะไรก็เข้าไปค้นหาข้อมูลจากอินเทอร์เน็ต เว็ปบอร์ดก็มีผู้คนมาตอบ มาบอกเล่า และอีกสารพัดคอร์สอบรมบรรยายในทุกๆ เรื่องไปจนถึงมีโรงเรียนผู้เชี่ยวชาญในการพัฒนาเด็กเฉพาะด้านอีกมากมาย  ทั้งหมดนี้เป็นเพียงส่วนเล็กๆที่ดูเหมือนจะช่วยสร้างความมั่นใจเพิ่มขึ้นให้กับพ่อแม่ในระดับหนึ่ง   หากแต่ความรู้สำเร็จรูปเหล่านี้ก็ไม่ใช่คำตอบสุดท้ายที่จะนำพาไปสู่การเรียนรู้ที่แท้ในความเป็นพ่อแม่....เป็นผู้เชี่ยวชาญ....เป็นกัลยาณมิตรที่แท้.....เป็นผู้สร้างเหตุและปัจจัยต่อวิถีแห่งการเจริญเติบโตของลูกโดยตรง 
      ทำอย่างไรที่จะช่วยให้พ่อแม่มีความเชื่อมั่นในศักยภาพของลูกและของตนเองว่าเป็นผู้ที่เรียนรู้และพัฒนาได้ และต้องเป็นผู้ที่ไม่หยุดนิ่งในการเรียนรู้?
เป็นพ่อแม่ เป็นครูผู้เชี่ยวชาญ ทำอย่างไร
               บทบาทใหม่ของพ่อแม่ในวันนี้สิ่งสำคัญที่สุดคือ พ่อแม่ต้องนำเอาศรัทธาในความเป็นพ่อแม่ เป็นกัลยาณมิตรของลูกในการทำหน้าที่ของตนให้เต็มศักยภาพ ไม่รอที่จะพึ่งพิงผู้อื่นเพื่อที่จะปั้นลูกให้ได้อย่างใจ เช่น การพาลูกไปเรียนดนตรี ศิลปะ ว่ายน้ำ ฯลฯ ทั้งๆที่พ่อแม่ไม่ได้ชื่นชมดนตรี ศิลปะ หรือกีฬานั้นๆ  พ่อแม่จึงสูญเสียบทบาทที่จะเป็นผู้นำทางจิตวิญญาณของลูก ดังนั้นการใช้วิถีชีวิตของบ้านหรือครอบครัวเป็นสื่อและสภาพแวดล้อมในการเลี้ยงดูจึงมีคุณค่าอย่างยิ่ง เพื่อให้พ่อแม่เป็นต้นแบบของสำเนาที่ถูกต้องของลูก  พร้อมๆ กันนั้นในส่วนของโรงเรียน  บทบาทของครูก็ต้องพร้อมที่จะเป็นครูผู้เป็นกัลยาณมิตรเช่นกัน พร้อมที่จะเรียนรู้พัฒนากาย-ใจของตนเพื่อที่จะเดินเคียงข้างไปกับพ่อแม่  และเป็นต้นแบบที่ดีให้กับลูกศิษย์ในการสร้างพื้นฐานความคิดและจิตใจสำหรับการเรียนรู้ที่ดีงามต่อไป  
             “ที่รุ่งอรุณ....การศึกษา การเรียนรู้จึงเริ่มต้นที่ตนเองของครูและพ่อแม่” 
            โครงการห้องเรียนพ่อแม่ของโรงเรียนรุ่งอรุณ จึงเกิดขึ้นเพื่อร่วมสร้างพ่อแม่ “ครูคนแรกของลูก”
 โดยแนะนำแนวคิด วิธีการเพื่อนำพาให้พ่อแม่ค้นพบเส้นทางการเป็นกัลยาณมิตรที่แท้ของลูก  เข้าใจธรรมชาติ 
การเรียนรู้ของตนเองและลูก  เชื่อมั่นและศรัทธาในศักยภาพว่าทุกคนสามารถเรียนรู้และพัฒนาได้  จัดปรับ 
ความสัมพันธ์ระหว่างตนกับลูกให้เหมาะสม  สามารถใช้เวลาของตนอย่างมี “คุณภาพ”กับลูก  เกิดความเข้าใจ 
แนวทางการเรียนการสอนของโรงเรียนที่เอื้อต่อธรรมชาติการเรียนรู้ของเด็กอันนำไปสู่การสร้างวิถีกิจวัตร
ทางบ้านที่สอดคล้องกัน   
              นอกจากนั้น โครงการห้องเรียนพ่อแม่ยังเป็นการสร้างชุมชนแห่งการเรียนรู้ที่นักเรียน  พ่อแม่ 
และคุณครูพร้อมจะเรียนรู้  พัฒนาตนอยู่ตลอดเวลา และมีความสัมพันธ์ที่ดีต่อเพื่อนผู้ปกครอง ต่อคุณครู 
พึ่งพาอาศัย และช่วยเหลือเกื้อกูลกันต่อไป
             ก่อนที่จะเปิดภาคเรียนของปีการศึกษา พ่อแม่ทุกคนของนักเรียนใหม่ชั้นอนุบาล ๑ จะต้องมาร่วมเรียนรู้
ในการอบรมเชิงปฏิบัติการ“เลี้ยงลูกดีวิถีไทย”   เป็นระยะเวลา ๓๐ ชั่วโมง  ซึ่งเป็นกระบวนการการเรียนรู้ด้วย
การลงมือปฏิบัติ( Active Learning )  เพื่อนำไปสู่การสร้างความรู้ความเข้าใจใน   ๔ สาระหลัก  คือ
๑. ธรรมชาติการเรียนรู้ของเด็กปฐมวัย เด็กเล็กๆก็สามารถเรียนรู้ด้วยตนเองได้  เป็นสิ่งแรกที่พ่อแม่และครู หุ้นส่วนแห่งการเรียนรู้ของเด็ก ต้องเข้าใจธรรมชาติของเด็กแต่ละคน และมีท่าทีที่ยอมรับความจริงนี้อย่างไม่มีเงื่อนไข  เข้าใจเขา ยอมรับอย่างไว้วางใจและปล่อยให้การเรียนรู้เป็นของเขาอย่างเต็มที่  โดยไม่รีบคิดแทนหรือด่วนตัดสินใจแทน ปล่อยให้เขาได้เรียนรู้ด้วยตนเอง
๒.ความสัมพันธ์ที่เหมาะสมระหว่างพ่อแม่และลูก กระบวนการเรียนรู้ของเด็กปฐมวัยประกอบด้วย ปัจจัยภายในตัวเด็ก คือระบบความคิด จิตใจ และปัจจัยภายนอกคือ ความเป็นกัลยาณมิตรของพ่อแม่และครู  โดยมีกุญแจสำคัญที่จะช่วยขับเคลื่อนกระบวนการเรียนรู้ของเด็กคือท่าที การแสดงออกและปฏิสัมพันธ์ที่เปี่ยมด้วยความรัก ความเมตตาของพ่อแม่  และผู้ใหญ่ที่รายล้อม  ผ่านสัมผัสทางกาย การกระทำและน้ำเสียงที่แสดงถึงความเมตตา ปรารถนาดี ทำให้เด็กได้ซึมซับรับรู้จากสิ่งแวดล้อมที่อยู่ใกล้ตัวเขาตลอดเวลาอย่างเป็นธรรมชาติ   จนเขาสามารถแสดงเจตจำนงขับเคลื่อนการเรียนรู้ด้วยตนเอง
           “เด็กจะเป็นอย่างที่เราเป็น  ไม่ได้เป็นอย่างที่เราสอนหรือบอก”
๓.เปิดรับการรับรู้ที่หลากหลายผ่าน สื่อ  กิจกรรมและสิ่งแวดล้อมที่ส่งเสริมการเรียนรู้  การเล่นกับสิ่งรอบตัว เป็นอีกหนึ่งอาหารอันโอชะในการเรียนรู้ของเด็กปฐมวัย เช่น การงานจริงในชีวิต งานศิลปะหัตถการ  การเล่นในธรรมชาติ  กิจวัตรประจำวัน  การใช้ชีวิตตามธรรมชาติของวัย      ซึ่งล้วนแต่มีคุณค่ามากมาย  พ่อแม่ควรเปิดโอกาสให้ลูกเข้าไปสัมผัส สัมพันธ์กับสิ่งต่างๆรอบตัวเขา เพื่อให้เขาเห็นและเข้าใจในธรรมชาติของทุกสิ่ง และยังเป็นการเรียนรู้ที่จะปรับตัวให้เป็นการเปิดรับการเรียนรู้อยู่เสมอ ซึ่งเป็นจุดเล็กๆที่สำคัญในการเติบโตไปเป็นผู้ใหญ่ที่มั่นคงต่อไป
     “ การเล่นคือการเรียนรู้ของลูก  การเล่นกับลูก คือการเรียนรู้ของพ่อแม่”
๔. บทบาทของพ่อแม่ในการส่งเสริมการเรียนรู้  เมื่อพ่อแม่เข้าใจธรรมชาติภายในของตน   หยุดและย้อนมองตนเองเป็น  พร้อมที่จะหยุด รอ ดู ฟังลูกด้วยหัวใจ เพราะเด็กเล็กๆยังมีภาษาน้อย และเขาก็พยายามที่จะสื่อสารกับเราตลอดเวลา ด้วยภาษากายบ้าง อากัปกริยา สีหน้าและแววตา และการเอาใจใส่กับสิ่งใดสิ่งหนึ่ง ที่พ่อแม่อาจคิดไม่ถึงจะส่งผลให้เข้าใจลูก  ลดละความคาดหวังสูง หวังผลเลิศแต่กลับมาเข้าใจลูกตามความเป็นจริง
          สาระการเรียนรู้ทั้ง ๔ สาระ ได้รับการออกแบบให้บูรณาการอยู่ในการอบรม ๘ ครั้ง อย่างเป็นลำดับ ต่อเนื่อง ใช้เวลาประมาณเดือนละ ๑-๒ ครั้ง ตั้งแต่ช่วงเวลาก่อนเปิดภาคเรียน  ต่อเนื่องไปจนถึงช่วงเวลาเปิดเรียนที่พ่อแม่จะได้เห็นพัฒนาการของลูกเมื่ออยู่ที่โรงเรียน และครั้งสุดท้ายจะเป็นการจัดการความรู้จากการอบรมในครั้งนี้    การอบรมทั้ง ๘ ครั้ง  มีดังนี้  (ทำเป็นภาพ Mapping  หรือ Infographic)
ครั้งที่ ๑ ธรรมชาติการเรียนรู้ของเด็กปฐมวัย  เป็นสาระการเรียนรู้บทแรกที่เป็นเรื่องสำคัญยิ่ง  โดยพ่อแม่และลูกมาร่วมในวิถีกิจวัตรของห้องเรียนพร้อมกันทุกครอบครัว พ่อแม่ได้มีโอกาสสังเกตเห็นธรรมชาติของเด็กในวัยเดียวกัน ซึ่งมีความหลากหลาย มีบุคลิกที่แตกต่างกันในขณะที่อยู่ในบริบทของวิถีกิจวัตรของห้องเรียน  ได้มีโอกาสเห็นการเรียนรู้ของลูกจากการปฏิสัมพันธ์ของลูกในสถานการณ์ต่างๆ 
ครั้งที่ ๒   กีฬาไทย/การละเล่นไทยกับการเรียนรู้ ( More Than Sport )  นำการละเล่น กีฬาภูมิปัญญาไทยมาใช้พัฒนาร่างกายและจิตใจให้สมดุล  ชวนคุณพ่อคุณแม่เล่นกับลูก  ทั้งการเล่นในร่มและการเล่นกลางแจ้ง  โดยเฉพาะการเล่นกลางแจ้งที่ได้ทั้งความสนุกสนาน และเป็นการใช้เวลาที่มีคุณภาพกับลูก  สามารถนำไปออกแบบการเล่นเพื่อการเรียนรู้ของลูกได้  อาทิ เล่นอีตัก กระโดดเชือก  ขี่ม้าส่งเมือง  ตีลังกา  ฯลฯ
ครั้งที่ ๓ การงานกับการเรียนรู้( More Than Activity )   กิจกรรม "วงน้ำชา" โดยมีชาใบเตยอุ่นๆ หอมกรุ่นกับข้าวแต๋ ขนมพื้นบ้านแสนจะธรรมดาที่นำไปสู่การใคร่ครวญ  การได้อยู่กับตัวเอง  ทำให้มีมุมมองใหม่ๆ ที่กว้างขวาง ลึกซึ้ง ค้นพบคุณค่าของความเชื่อมโยงในสรรพสิ่ง  ก่อนจะลงมือทำกิจกรรมเย็บปลอกหมอน ผ้าปูที่นอนสำหรับลูกด้วยสองมือของพ่อแม่    เป็นการเรียนรู้จาการงานธรรมดาในวิถีชีวิตที่จะนำไปสู่การก้าวข้ามข้อจำกัดของตนและเข้าถึงการเรียนรู้สิ่งใหม่ๆ
ครั้งที่ ๔  ศิลปะกับการเรียนรู้ (More Than Art)   เรียนรู้กาย-ใจตนเองผ่านงานศิลปะคืองานถักนิตติ้ง งานปั้นดิน และงานสีน้ำ  เป็นการภาวนาบนการทำงานด้วยสติและสมาธิที่แน่วแน่  ฝึกฝนจิตเพื่อย้อนมองเข้ามาดูและรู้เท่าทันความคิดของตน  สามารถจัดปรับตนเองให้เกิดความสมดุลในการทำงาน  และสร้างกระบวนการสื่อสารถ่ายทอดอารมณ์ ความรู้สึกนึกคิด ผ่านงานศิลปะ
ครั้งที่๕ กิจวัตรประจำวันกับการเรียนรู้ (More Than Routine)เป็นการเรียนรู้ถึงคุณค่าของกิจวัตรประจำวัน เช่น  ปลูกต้นไม้ จัดเรียงกรวดหิน ร่อนทรายในบ่อทราย แยกขยะ  เป็นการภาวนากับการงานอย่างมีสติ เปลี่ยนการงานกิจวัตร งานเล็กงานน้อยที่จำเจที่น่าเบื่อที่ทำอยู่บนความเคยชินเดิมๆ ให้กลายเป็นการงานที่มีคุณค่าด้วยความตื่นรู้
ครั้งที่ ๖  การตั้งเป้าหมายร่วมกับครู   พ่อแม่และครูร่วมกันกำหนดเป้าหมายของการศึกษาของลูก  ภาพการเติบโตของลูกในใจพ่อแม่ และร่วมเสนอแนะแนวทางที่จะช่วยกันลงมือทำเพื่อไปสู่เป้าหมายที่ตั้งไว้ร่วมกัน
ครั้งที่ ๗ เวลาคุณภาพกับลูก เป็นการเรียนรู้จากผู้เชี่ยวชาญ คือ รองศาสตราจารย์ แพทย์หญิง กิ่งแก้ว ปาจรีย์  ในเรื่องสัมพันธภาพของพ่อแม่ลูก การใช้เวลาที่มีคุณภาพกับลูกรัก (Floor Time)   และเล่นกับลูกให้สนุกโดยมีเคล็ดลับคือ การจัดปรับตัวเองให้ลูกเป็นผู้ขับเคลื่อนการเรียนรู้ด้วยตัวเอง
ครั้งที่ ๘ เก็บดอกผลการเรียนรู้ เป็นกิจกรรมครั้งสุดท้ายเพื่อการจัดการความรู้  จากสิ่งที่เรียนรู้และประสบการณ์ของพ่อแม่ทุกครอบครัว นำมาแลกเปลี่ยนเรียนรู้ เพื่อถอดบทเรียน เฟ้นหาสาระ ทักษะและคุณค่าจากประสบการณ์ที่ผ่านมา  และสรุปแนวทางในการสร้างสัมพันธ์พ่อแม่เพื่อส่งเสริมพัฒนาการของลูกร่วมกัน

กระบวนการเรียนรู้ทั้งหมด จัดขึ้นในวันเสาร์-อาทิตย์ รวม ๘ ครั้ง แบ่งพ่อแม่เป็นกลุ่มย่อยประมาณ ๒๕ ครอบครัว  บางครอบครัวก็มาเรียนรู้ทั้งพ่อและแม่ บางครอบครัวพ่อ แม่ก็สลับกันมาและกลับไปถ่ายทอดให้อีกฝ่ายรับรู้ และในบางครอบครัวก็ส่งปู่ย่า ตายายหรือผู้ใหญ่ในบ้านที่มีส่วนร่วมเลี้ยงดูลูกมาเข้าร่วมกิจกรรม  โดยมีคุณครูอนุบาลทำหน้าที่เป็นกระบวนกร เป็นคุณอำนวย  ( Facilitator) ดำเนินกิจกรรมเพื่อนำพาให้พ่อแม่ลงมือเรียนรู้จากการปฏิบัติ  
ถอดรหัสการเรียนรู้...ดอกผลที่เบ่งบาน
ตลอดระยะเวลาที่ผ่านมา ๖ ปี   จนถึงปัจจุบันปีการศึกษา ๒๕๕๖  โครงการห้องเรียนพ่อแม่ของโรงเรียนรุ่งอรุณ ได้มีการออกแบบกระบวนการเรียนรู้ที่มีการพัฒนามาตามลำดับ  มีการประเมินโครงการร่วมกันทั้งในส่วนของพ่อแม่ และคุณครูอนุบาลที่ทำหน้าที่เป็นกระบวนกร  ผู้นำกิจกรรม  การอบรมประสบความก้าวหน้าเป็นที่พึงพอใจ   เกิดดอกผลการเรียนรู้ที่เบ่งบาน  สังเกตได้จากการที่นักเรียนใหม่ชั้นอนุบาล ๑ มีความคุ้นเคยกับโรงเรียนได้อย่างรวดเร็วกว่าเดิม สามารถเรียนรู้กับเพื่อนวัยเดียวกัน เรียนรู้ผ่านการเล่นอย่างมีความสุข  เมื่อถึงวันเปิดเทอม เด็กๆ มีความพร้อม สามารถปรับตัวในวิถีกิจวัตรประจำวันที่โรงเรียนได้เป็นอย่างดีโดยใช้ระยะเวลาไม่นานนัก     
ในส่วนของพ่อแม่ ก็สามารถเห็นภาพความเป็นพ่อแม่ผู้เป็นกัลยาณมิตร รู้จักธรรมชาติภายในของตนที่มีผลต่อการเรียนรู้ของลูก สามารถจัดปรับตนเองเป็นเบื้องต้น  เกิดความรู้ความเข้าใจในความแตกต่างของธรรมชาติของการเรียนรู้ของเด็กแต่ละคน   ตลอดจนเข้าใจในการจัดการเรียนรู้ตามแนวทางของโรงเรียน  
และความสัมพันธ์ในกลุ่มพ่อแม่กันเอง หรือระหว่างพ่อแม่และครูก็มีความคุ้นเคยใกล้ชิดมีความ สัมพันธ์ ที่ดีนำไปสู่การไว้วางใจและความร่วมมือกันในการดูแลส่งเสริมเด็กให้มีพัฒนาการอย่างมีความสุข  
ความเป็นพ่อแม่ผู้เป็นกัลยาณมิตร 
          เมื่อผ่านการอบรมครบทั้ง ๘ ครั้งจำนวน ๓๐ ชั่วโมง  จากการประเมินสรุปการเรียนรู้ของพ่อแม่ที่เข้าร่วมกิจกรรมห้องเรียนพ่อแม่   พบว่าความเป็นพ่อแม่ผู้เชี่ยวชาญได้ถูกปลุกให้ตื่นขึ้นมา สามารถสรุปคุณลักษณะบางประการของความเป็นพ่อแม่ผู้เชี่ยวชาญ อาทิ      

       " การได้มานั่งปั้นดิน ทำให้รู้สึกว่าตัวเรายังไม่รู้จักตัวเองเลย แล้วจะรู้จักลูกมากแค่ไหน  ตอนทำก็คิดนั่น คิดนี่  และถามตัวเ องว่าเราจะเรียนรู้อะไรจากการทำกิจกรรมนี้ "
พ่อ-แม่สามารถเข้าใจธรรมชาติการเรียนรู้ของลูกในวัยปฐมวัย  ธรรมชาติการเรียนรู้ของลูกตนเอง  สามารถพัฒนาลูกด้วยท่าทีที่ก่อให้เกิดการเรียนรู้ร่วมกับลูกอย่างมีความสุข เป็นพ่อแม่ผู้เป็นต้นธารแห่งศรัทธา เป็นที่พึ่งพาของลูกได้

    "สิ่งที่ควรพัฒนาคือ การเรียนรู้ภาวะภายในของตนเอง รู้ทันเพื่อปรับเปลี่ยน ยั้งความอยาก   
ความ ต้องการของตนเอง เพื่อการฟัง สังเกตและเข้าใจลูกอย่างแท้จริง" 
                                                                                          กลุ่มพ่อแม่ชั้นคละ
พ่อ-แม่สามารถเรียนรู้ธรรมชาติภายในของตน ซึ่งส่งผลต่อการเลี้ยงลูกและปฏิสัมพันธ์ระหว่างตนกับลูก สามารถใช้เวลาคุณภาพในการสร้างการเรียนรู้ร่วมกันกับลูก

 “จากเดิมที่ลูกอารมณ์ร้อน แต่หลังจากเข้าร่วมโครงการ ทำให้เราเปลี่ยนแปลงตนเอง  แทนที่จะไปเปลี่ยนลูก เด็กเหมือนผ้าขาว เราเป็นอย่างไร ลูกก็สะท้อนตัวเรา   ออกมาเป็นอย่างนั้น”                                                        คุณแม่ ชั้นอ.๑/๑
พ่อ-แม่สามารถฟังลูกอย่างลึกซึ้ง สังเกต อดทนรอคอย  ระงับความคาดหวัง ไม่เพ่งโทษ จับผิด หรือแทรกแซงลูกให้ทำตามที่ตนคาดหวัง  หรือในขณะเดียวกันก็ไม่ชื่นชมลูกจนเกินเลย   หรือลงโทษลูกอย่างรุนแรงด้วยอารมณ์โทสะเป็นพ่อแม่ผู้มีสติและสัมปชัญญะในชีวิตประจำ วัน  มีการกระทำ คำพูดที่มีสติเท่าทันอารมณ์ความรู้สึก 

      “ปกติพ่อจะล้างรถเองเพื่อให้สะอาดและเสร็จไวๆ พ่อลองเปลี่ยนไปถามลูกว่าอยากช่วยพ่อล้างรถหรือเปล่า  ลูกรีบตอบตกลงทันทีเพราะอยากทำเหมือนพ่อ พ่อก็แบ่งอุปกรณ์และบอกขั้นตอนต่างๆก่อน  ส่วนลูกก็เป้นคนคิดและกำหนดว่าใครจะเป็นคนส่วนไหน “
พ่อ-แม่ตระหนักและเชื่อมั่นในศักยภาพการเรียนรู้ของลูกและตนเอง ไม่พึ่งพา พึ่งพิงความรู้จากเหตุปัจจัยภายนอกแต่เพียงอย่างเดียว มีสายตาที่มองเห็นคุณค่าของการนำเรื่องราวในวิถีชีวิต กิจวัตร การทำงานมาลงมือทำเพื่อสร้างการเรียนรู้ให้ลูก  ให้ลูกได้ซึมซับแบบอย่างจากสิ่งที่พ่อแม่ทำเป็นต้นแบบ

“ หลังจากลงมือทำปลอกหมอนและปลอกที่นอน สิ่งที่ได้เรียนรู้คือคุณค่าของตนเองและคุณค่าของสิ่งของและสมาธิในการทำงาน คุณค่าของตนเองคือมองเห็นความสามารถของตนเองในการทำสิ่งที่ไม่คุ้นเคย  ซึ่งหากเราลองเอาใจใส่ในสิ่งนั้น เราก็สามารถเรียนรู้และเข้าถึงมันได้...”
                                           คุณอานนท์ ใจตรง – คุณพ่อน้องเจแปน
พ่อ-แม่มีความรู้ความเข้าใจแนวทางของโรงเรียนที่เอื้อต่อธรรมชาติการเรียนรู้ของเด็ก มีความเข้าใจและสามารถประยุกต์ใช้ความรู้ นำไปสู่การปฏิบัติได้อย่างกลมกลืน  ในวิถีชีวิตที่บ้าน และสามารถปรับวิถีกิจวัตรบางอย่างเพื่อให้เอื้อต่อการเปิดพื้นที่เรียนรู้ของลูกมากขึ้น  เป็นพ่อแม่ผู้เป็นกัลยาณมิตรและส่งเสริมการเรียนรู้ของลูก  และยังเป็นพ่อแม่ที่เกื้อกูล  พร้อมจะเอาใจใส่ดูแลลูกๆร่วมกัน     
ความเป็นครูผู้เป็นกัลยาณมิตร
การเรียนรู้ที่เกิดขึ้นในการอบรมเชิงปฏิบัติการเลี้ยงลูกดีวิถีไทยนั้น   นอกจากพ่อแม่ ผู้ปกครองแล้ว “ครู”...หุ้นส่วนแห่งการเรียนรู้ ที่มีเป้าหมายร่วมกันในการพัฒนาลูกศิษย์    ครูก็ได้มีโอกาสที่ดียิ่งจากการร่วมเรียนรู้ในโครงการห้องเรียนพ่อแม่  จนสามารถพัฒนาตนให้เป็นครูผู้เป็นกัลยาณมิตรที่มีคุณลักษณะ อาทิ
ครูมีทักษะการเป็นผู้จัดกระบวนการเรียนรู้ให้กับผู้ปกครอง  โดยมีการเตรียมการอย่างรอบคอบ  ตั้งแต่ก่อนเริ่มงาน  ระหว่างการทำงานและสรุปการทำงานเพื่อสะท้อนการเรียนรู้ที่เกิดขึ้นในแต่ละครั้ง  
ครูมีทักษะการคิดเชิงระบบในการออกแบบแผนการเรียนรู้อย่างเป็นบูรณาการ อันประกอบด้วย เนื้อหาสาระ กิจกรรม กระบวนการเรียนรู้และการประเมินผล   
ครูมีโอกาสได้ร่วมแลกเปลี่ยนเรียนรู้กับกลุ่มพ่อแม่อย่างเท่าเทียมกัน      จึงเกิดการเรียนรู้ไปพร้อมๆกับพ่อแม่   รวมทั้งเกิดความสัมพันธ์ที่ดีระหว่างกันระหว่างครูและพ่อแม่
ครูมีทักษะการทำงานเป็นทีม  เกิดความสามัคคีระหว่างเพื่อนครู  
“ การเป็นกระบวนกรนั้นต้องลงมือปฏิบัติ จนเกิดความรู้ความเข้าใจแล้วสามารถถ่ายทอด ความรู้ความเข้าใจนั้นสู่ผู้อื่น รับฟังความคิดเห็นของกลุ่ม นำพากลุ่มไปสู่เป้าหมายของเรื่องนั้นๆได้ ต้องมีปฏิภาณ ไหวพริบ วิธีคิดแก้ปัญหาที่ดี  ได้แลกเปลี่ยนความคิดเห็นกับเพื่อนครู ทำให้เราได้ความรู้มือหนึ่ง มีทักษะต่างๆเพิ่มขึ้น เกิดความภูมิใจ มั่นใจในตัวเองมากขึ้นเมื่อต้องมีการแลกเปลี่ยนข้อมูล และแนะนำนพ่อแม่ในการส่งเสริมพัฒนาการของลูกได้ดีขึ้น”
                          ครูอัญชลี กนกกันทรากร   ชั้นอนุบาล ๑/๒
ถอดบทเรียนจากห้องเรียนพ่อแม่
ดอกผลที่เบ่งบาน การก้าวข้ามอุปสรรคต่างๆ เติบโตไปเป็นพ่อแม่และครูผู้เป็นกัลยาณมิตรข้างต้น  เมื่อนำมาวิเคราะห์   ประเมินผลการเรียนรู้ทั้งหมดพบว่า ปัจจัยแห่งความสำเร็จเกิดขึ้นจาก 
๑.การออกแบบกระบวนการเรียนรู้ เป็นการอบรมเชิงปฏิบัติการที่พ่อแม่มีส่วนร่วมเรียนรู้ผ่านการลงมือปฏิบัติ ผ่านประสบการณ์ตรง ผ่านการลงมือปฏิบัติด้วยตนเองในเรื่องใกล้ตัวที่อยู่ในวิถีชีวิต  กิจวัตร เป็นการเรียนรู้ธรรมชาติภายในของตน   เกิดการตระหนักว่าการพัฒนาและการเปลี่ยนแปลงที่ต้องการให้เกิดขึ้นต้องเริ่มที่ตนเอง ไม่ใช่เริ่มที่ลูก  พ่อแม่สร้างการเรียนรู้ขึ้นได้ด้วยปัญญาของตนเอง   ด้วยการใช้วิถีชีวิตของบ้านหรือครอบครัวเป็นสื่อและสภาพแวดล้อมในการเลี้ยงดูที่มีคุณค่าอย่างยิ่ง      
๒. กระบวนการเรียนรู้ที่พ่อแม่มีโอกาสสร้างการเรียนรู้ผ่านปฏิสัมพันธ์ร่วมกับกลุ่ม(Group Learning) โดยมีส่วนร่วมกับกลุ่ม มีวงสะท้อนการเรียนรู้ และจัดการความรู้ของกลุ่มอย่างสม่ำเสมอเป็นระยะ    เป็นกัลยาณมิตรที่ร่วมแลกเปลี่ยนเรียนรู้  เป็นแบบอย่างและความความสัมพันธ์ที่ดีของการเป็นพ่อแม่ผู้ร่วมเส้นทางความเป็น “พ่อแม่ผู้เชี่ยวชาญ” ด้วยกัน 
๓. สาระการเรียนรู้ที่เป็นประโยชน์แก่พ่อแม่  มีการร้อยเรียงและเชื่อมโยงของสาระอย่างเป็นลำดับของจุดประสงค์การเรียนรู้  ผ่านการฟัง  การใคร่ครวญ  ฝึกฝนสติ      ได้แก่ สาระเกี่ยวกับการเรียนรู้เรื่องภายในตน การเรียนรู้เรื่องภายนอกที่ต้องอาศัยการสร้างสมดุลกาย-ใจ เข้าใจ เท่าทันสถานการณ์และจัดปรับความสัมพันธ์ระหว่างตน บุคคลอื่นและสิ่งแวดล้อม  และการเรียนรู้เรื่องที่นำไปสู่ความเข้าใจลูก มีท่าทีที่ยืดหยุ่น จัดปรับความสัมพันธ์ระหว่างตนกับลูกเป็นอันดับแรก  ประกอบกับการเรียนรู้จากผู้เชี่ยวชาญ ทำให้พ่อแม่นำความรู้ที่มีอยู่แล้วมาผสานสร้างความรู้ใหม่ จนเกิดเป็นจนเกิดความรู้ความเข้าใจด้วยตัวเองอย่างแท้จริง  เป็นความรู้ชั้นหนึ่ง( First hand Knowledge) ที่สามารถนำไปประยุกต์ใช้ให้เหมาะสมกับลูกของตนได้จริง 
๔.การเรียนรู้จากสื่อธรรมชาติและสื่อใกล้ตัว  และยังเป็นสื่อ/กิจกรรมการเรียนรู้ที่สื่อถึงมิติเชิงคุณค่า   มีการตระเตรียมกิจกรรม สื่อการสอนและขั้นตอนต่างๆ อย่างประณีตและมีแบบแผน  เน้นการใช้สื่อกิจกรรมที่หลากหลาย เป็นกิจกรรมที่เกิดในชีวิตประจำวัน เช่น กิจกรรมศิลปะปั้นดิน  ระบายสีน้ำ ประดิษฐ์สิ่งของจากขยะและวัสดุธรรมชาติ  การละเล่นและกีฬาภูมิปัญญาไทย การปลูกต้นไม้ การทำเครื่องใช้เช่น เย็บปลอกหมอน ผ้าปูที่นอนสำหรับลูก  
๕.กระบวนการเรียนรู้ เปิดโอกาสให้พ่อแม่มีโอกาสทบทวนตัวเอง ทดลองนำความรู้ไปใช้จริงในการปฏิบัติต่อลูก  ด้วยภาพย้อนรอยการเรียนรู้ในการเริ่มต้นกิจกรรมในแต่ละครั้งเพื่อทบทวนการเรียนรู้ในครั้งที่ผ่านมา   ตามด้วยการบอกกล่าวเป้าหมายของการเรียนรู้ในแต่ละครั้งอย่างชัดเจน และนำพ่อแม่ลงสู่การปฏิบัติเป็นกลุ่มย่อยที่มีจำนวนไม่มากนัก และในช่วงท้ายกระบวนกรจะนำพ่อแม่สรุปประเมินประสบการณ์การเรียนรู้ทุกครั้ง   พร้อมให้พ่อแม่บันทึกความรู้ ความเข้าใจที่เกิดขึ้นในใบงานหลังจากพ่อแม่นำการเรียนรู้กลับมาปฏิบัติจริงกับลูก    การได้สังเกต และทบทวนตัวเองอยู่อย่างสม่ำเสมอ   จะนำไปสู่การสั่งสมเป็น “ความรู้ฝังลึก” (Tacit Knowledge) ของพ่อแม่ต่อไป
     ตัวอย่างใบงานและคำถามที่พ่อแม่ต้องทบทวน ทำการบ้าน   (ภาพใบงาน)
     ๑.ท่านมีความรู้สึกอย่างไรต่อการทำงานในฐานการเรียนรู้ ทั้งก่อนทำ ในขณะทำ และเสร็จสิ้น กระบวนการ ทำงาน ท่านได้เกิดการจัดปรับที่ตนเองให้เกิดความสมดุลขณะที่ทำงานหรือไม่ อย่างไร
     ๒.ท่านมองเห็นโอกาสสร้างกิจวัตรประจำวันของตัวเองเป็นการเรียนรู้ของตัวท่านและตัวลูกอย่างไรได้บ้าง  
     ๓.ท่านมองเห็นคุณค่าของงานกิจวัตรที่ท่านได้ลงมือทำอย่างไรบ้าง
๖. บรรยากาศการเรียนรู้ที่ส่งเสริมให้เกิดปฏิสัมพันธ์ระหว่างครูและพ่อแม่  การเรียนรู้เกิดขึ้นในโรงเรียน    ทั้งในห้องเรียนของลูกและพื้นที่นอกห้องเรียน    มีบรรยากาศที่เป็นธรรมชาติ   ผ่อนคลาย  กิจกรรมจัดขึ้นในวันเสาร์-อาทิตย์ทำให้ไม่รบกวนเวลาการทำงานของพ่อแม่   อีกทั้งทีมครูอนุบาลทั้งหมดที่เป็นกระบวนกร และทีมผู้ปฏิบัติงานที่มีความคุ้นชินในกระบวนการอบรมที่จัดมาหลายครั้ง  ได้ฝึกฝนจนเชี่ยวชาญ ทำให้มีทักษะของการเป็นกระบวนกรที่ดี มีความเข้าใจในสิ่งที่จะสอนไปในแนวทางเดียวกัน มีท่าทีที่ยืดหยุ่นไม่ตัดสิน ชี้ถูกผิด  แต่คอยอำนวยการเรียนรู้และเปิดโอกาสให้พ่อแม่ได้ปฏิบัติและเรียนรู้ด้วยตัวเองร่วมกับครู   
๗.  ทีมครูกระบวนกร  เป็นทีมครูอนุบาลทุกระดับชั้น เป็นทีมงานที่มีความสามัคคี มีเป้าหมายร่วมกัน ไม่ได้แบ่งแยกว่าเป็นเรื่องเฉพาะพ่อแม่ของชั้นเรียนของตน แต่เป็นเรื่องที่เป็นประโยชน์ร่วมกันของทุกคน    มีการประชุมช่วยกันระดมความคิดในการสร้างสรรค์กิจกรรม  มีการเตรียมการ และการจัดแบ่งบทบาทหน้าที่อย่างชัดเจน และมีทักษะด้านอื่นๆ เช่น การจัดการสถานการณ์ แก้ไขปัญหาและดำเนินการอบรมอย่างราบรื่น

.”...มันก็เหนื่อยนะ เวลาเย็บปลอกหมอนเนี่ย  เพราะเราไม่เคยทำ  แต่จิตตรงนั้นมันวางแล้ว จิตที่อกุศล มันต้าน มันไม่อยากทำ แต่ก็โอเค  ทำก็ทำ  ที่ผ่านมานี้ที่ได้ประโยชน์ก็คือเอาไปปรับใช้ได้  พอเรานิ่งขึ้น มีสติมากขึ้น  เรารู้สึกเราเป็นคนดีขึ้น อย่างเวลาเรากลับไปที่บ้านบางครั้งเราหงุดหงิด ใส่อารมณ์กับคนที่เรารัก  มันไม่ถูกนะ  ก็ทำให้เรากลับไปทบทวนว่า เราจะโกรธไปทำไม  แต่พอเราสงบและนิ่ง  สิ่งที่ทำออกมามันจะทำได้ง่าย เหมือนการทำงานเวลาเราจดจ่อ  เราตั้งใจ อย่าเพิ่งไปมีจิตอกุศลกับเขา  นิ่งและก็มอง วิเคราะห์ สังเกต มันน่าจะออกมาดี เหมือนกับเลี้ยงลูกเหมือนกัน
......ถ้าจะตอบเรื่องการเปลี่ยนแปลง จริงๆแล้วการเปลี่ยนแปลงต้องใช้เวลาเหมือนกัน  แต่ที่นี่ (การอบรม)ที่จัดไว้  เขาให้เราทำอย่างต่อเนื่อง   ตั้งแต่ครั้งแรกแล้ว เค้าให้เราเริ่มปล่อยวาง เริ่มละ เริ่มมีมุมมองใหม่ว่าเราก้าวเข้ามาที่นี่ เราต้องเปลี่ยน  ที่โรงเรียนนี้รับสมัครอนุบาล ตั้งแต่ลูก ๒ ขวบ เขาก็ให้เวลากับคุณพ่อคุณแม่  ให้เราเข้ามาสัมผัส ให้เราเข้ามารู้  ให้เราได้กลั่นกรองในระดับหนึ่งก่อนจะตัดสินใจ   แล้วเรื่องกิจกรรมเนี่ย   เขาร้อยเรียงหมดแล้ว  โรงเรียนเขากำลังจะสื่อกับเราว่าเขากำลังทำอะไร  คือเราเป็นพ่อเป็นแม่คน  เราก็ต้องมีสติ เวลาเราดูแลลูก ลูกก็เป็นมนุษย์คนหนึ่ง  เขาก็คงอยากให้เราทรีตเขาดีๆเหมือนกับเรา   คิดว่าการอบรมไม่ใช่แค่ครึ่งชั่วโมง แต่มันต่อเนื่องมาเรื่อยๆ  มันมีอิมแพค  มันทำให้เรารู้สึกได้ว่าโรงเรียนกำลังจะสื่ออะไร  และทำให้เราเข้าใจมากขึ้น”
แม่อ้อ- ธนัชชา  มานะเสถียรกิจ
บทบาทพ่อแม่และการเลี้ยงลูกด้วยสติปัญญา  
จากการจัดโครงการห้องเรียนพ่อแม่ของโรงเรียนรุ่งอรุณที่ผ่านมา ได้นำมาสรุปเป็นองค์ความรู้ในบทบาทของพ่อแม่และท่าทีการเลี้ยงลูกด้วยสติปัญญา   “๑๑ ท่าทีเลี้ยงลูกดีวิถีไทย” 
    “๑๑ ท่าทีเลี้ยงลูกดีวิถีไทย”
๑ .การสังเกตที่ดี
๒. การนิ่งรอดู
๓.การผ่อนปรน ผ่อนหนัก ผ่อนเบา ผ่อนสั้น ผ่อนยาว
๔.การเปิดพื้นที่ของการลองผิด ลองถูกให้ลูก
๕.การสื่อสารที่ถูกจังหวะ
๖.การยอมรับธรรมชาติการเรียนรู้    ซึ่งมีความแตกต่าง หลากหลายของกันและกัน
๗.การตั้งจิตอธิษฐาน ตั้งปณิธานในสิ่งที่ดี
๘.การบริหารจัดการตัวเองภายใต้เงื่อนไขเวลาอันจำกัด
๙. การมีความเปิดใจและรับฟังกัน
๑๐.ความอดทนฝืนใจ อยู่กับความไม่พึงพอใจของตนได้
๑๑.การร่วมลงมืออย่างเท่าเทียมกัน

"โรงเรียนรุ่งอรุณคือโรงเรียนแห่งความรัก   การมาอบรม ๓๐ ชั่วโมง สอนให้เรารักลูก 
                         รักตัวเอง  รักครอบครัว สร้างความสัมพันธ์ของครอบครัว ปู่ย่าตายาย และชุมชน                          ช่วยปรับทั้งชีวิตของเราทีเดียว  ได้เห็นศักยภาพของตัวเองและของลูก"                
 แม่อีฟ อ.1/1
        “ พ่อแม่คือต้นแบบ
                         ลูกคือสำเนาถูกต้อง”
                                                  อ.อมรา สาขากร
           ๑๑ ท่าทีทั้งหมดนี้เป็นบทบาทและท่าทีที่พ่อแม่ทุกคนควรฝึกปฏิบัติตนจนเป็นลักษณะนิสัย   เพื่อเป็นต้นธารแห่งศรัทธาที่เป็นที่พึ่งพาแก่ลูกได้ตลอดไป  เป็นอีกก้าวหนึ่งบนเส้นทางความร่วมมือระหว่างบ้านและโรงเรียน ในการร่วมเดินทางไปสู่เป้าหมายของชีวิต...ซึ่งก็คือการศึกษาสู่ความเป็นมนุษย์ที่สมบูรณ์ 
************************************







