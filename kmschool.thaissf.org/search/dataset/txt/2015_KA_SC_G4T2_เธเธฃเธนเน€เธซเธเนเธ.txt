
สังเกตการเรียนรู้ฝั่งเดียวกัน... 

              
               ภาคฉันทะ…เดินทางต่อที่ไปภาควิริยะในครึ่งปีแรกที่ผ่านไปฉันเห็นการเติบโตเกิดขึ้นกับเด็กน้อยที่เฝ้ามอง คือ เด็กน้อยสตางค์ แกะรอยการเติบโตจากงานเขียนในสมุดที่น่าติดตาม จากครั้งแรกที่ได้สอนเด็กน้อยไม่ยอมสบตาได้แต่ก้มหน้าเล่นอุปกรณ์บนโต๊ะ นั่งเหม่อ ใจลอย ร่องรอยการบันทึกสั้นๆ เป็นภาพความท้าทายเล็กๆ ในใจครูว่าทำอย่างไรเด็กน้อยจะมีความสุขในการเรียนรู้ ร่วมมือในการเรียนรู้...และวันนั้นก็มาถึง...สายตาปิ๊ง....แว้บเห็นการเรียนรู้ในแบบฉบับของสตางค์ ครูสังเกตว่าสตางค์เรียนรู้จากการเลียนแบบเพื่อนและครู เรียนรู้จากการเห็นตัวอย่างที่ชัดเจนแบบต้องเห็นภาพตามตอนที่เล่า ทั้งจากการฟัง พูด อ่าน เขียน ก่อนที่จะพร้อมลงมือ หลังจากที่เข้าใจแล้ว   จะสามารถทำงานได้อย่างรวดเร็วและเขียนความเข้าใจที่มีออกมาได้อย่างต่อเนื่อง โดยไม่หยุดพักจนกว่างานจะสำเร็จ เมื่อครูนำชิ้นงานการบันทึกฉบับนี้ ที่เป็นจุดเปลี่ยนแปลงของสตางค์มาชื่นชมให้เพื่อนๆ ฟัง เด็กน้อยยิ้มแก้มปริ มองมาที่ครูตลอดเวลา  
              นับตั้งแต่วันนั้น สตางค์ทำงานเสร็จคนแรกของห้อง เมื่อครูแนะนำเพิ่มเติม สามารถเขียนต่อได้มากขึ้น แววตาเปลี่ยนไปกระตือรื้อร้นอยากทำตลอดเวลา และยังช่วยครูไปสอนเพื่อน แนะนำเพื่อนสนิทให้เข้าใจด้วยภาษาเด็ก เกิดความภาคภูมิใจในตัวเองจนเปลี่ยนแปลงตนเองอย่างชัดเจน เพื่อนๆ เห็นความพยายาม ความตั้งใจในการเรียนรู้เต็มเปี่ยม ในภาคเรียนหน้าครูยังต้องติดตามตอนต่อไปว่าร่องรอยนี้จะยังอยู่ในตัวเด็กน้อยสตางค์หรือไม่        
             ขั้นตอนที่ตัวฉันยังติดขัดและยังก้าวผ่านไปไม่ได้ก็คือ การจัดเวลาท้ายให้เป็นคาบนาทีทองของเด็ก ด้วยการให้พวกเขามีโอกาสเลือกตอบคำถามและเขียนบันทึกการเรียนรู้หลังจบบทเรียนจากกิจกรรมไตร่ตรองทบทวนบทเรียนด้วยตนเอง ใช้คำถามกระตุ้นการเล่าเรื่องของเด็กผ่านคำถามแบบปลายเปิดมากขึ้น และไม่รีบพานักเรียนเข้าสู่ประเด็นที่ครูต้องการคำตอบ ถามแล้วไม่ทวนคำถาม ไม่ทวนคำตอบ ควรใช้คำถามปูพื้นเมื่อตอบคำถามแรกไม่ได้     ควรใช้คำถามง่ายยากปนกันและเปิดโอกาสให้นักเรียนถามคำถามผู้สอนมากขึ้น 
               ฉันรู้มาว่าถ้าครูยอมเปลี่ยนแปลงกระบวนการสอนแบบเดิมๆของตนเอง เปิดใจนำแนวทางการสอนแบบที่หลากหลายนำมาใช้อย่างถูกเวลาและโอกาส จะเกิดการช้อนการเรียนรู้ของเด็กทั้งชั้นเรียนได้อย่างน่าทึ่งและหากว่าได้ทำเวลาท้ายคาบให้เป็นนาทีทองของเด็กการสอนวันนั้นเมื่อตัวเราเดินออกจากห้องเรียนแล้วจะสามารถตอบตนเองได้ว่าวันนี้ “เรา” หรือ “ฉัน” ที่อยู่ฝั่งการเรียนรู้เดียวกันกับเด็กน้อยหรือเปล่า 
               การสังเกตชั้นเรียนของครูแป๊ะ ครูคู่วิชาเป็นโอกาสดีที่ทำให้ฉันได้มีโอกาสเห็นความตื่นตัวของเด็กน้อย พวกเขามีสมาธิอยู่กับการใฝ่หาความรู้เพื่อนำมาตอบคำถาม เล่าเรื่องจากความเข้าใจของตนเอง จับคู่การเรียนรู้ที่ละคู่ ไต่ระดับความยากเป็นสาม สี่ ไปต่อได้เรื่อยๆ ขั้นตอนเหล่านี้เอื้อให้ผู้เรียนอยากเรียนรู้ตลอดเวลา เพราะพวกเขาต้องต่อสู้กับคำถามแบบไม่ยอมจำนนต่อการหาคำตอบ ทำให้เกิดการท้าทายเล็กๆ ตลอดเวลา กระตุ้นให้นักเรียนได้พัฒนาความคิดและเกิดการเรียนรู้ได้ด้วยตนเอง จนสามารถไตร่ตรองทบทวนบทเรียนและเกิดการพัฒนาการเขียนบันทึกด้วยตนเอง 
               แผนการสอน คิดและสำเร็จเป็นรูปธรรมได้ชัดเจน ในวันนั้นเกิดจากครูแป๊ะผู้เป็นครูที่สอนให้ฉันคิดเชิงบวกทุกๆ วันอย่างต่อเนื่อง ย้ำกับหัวใจตนเองในความเป็นครูว่า “ในการเป็นนักวิทยาศาสตร์ทุกๆ ครั้งของการเรียนรู้ ใช้ทักษะในการสร้างการเรียนรู้ให้ก่อเกิดเป็นนิสัยในตนเอง ทิ้งร่องรอยเรื่องราวที่ดึงดูดความสนใจไว้ในสมุดบันทึกให้ติดตามผ่านสื่อที่หลากหลาย ที่ฉันต้องขอขอบคุณจากหัวใจอีกครั้ง” 
               ผลที่เกิดขึ้นกับเด็กทำให้ฉันประหลาดใจในมุมที่เด็กสามารถบันทึกผลการทดลองได้เกินความคาดหมายเกิดภาษาเด็กที่สั้น กระชับ ได้ใจความ สร้างพลังการอธิบายที่เข้าใจแบบง่ายๆ เข้าถึงได้ ช่วยเพื่อนกลุ่มใหญ่ให้ติดตามการเรียนรู้ได้ทัน ครูชื่นชม เพื่อนชื่นชม ทำให้เปิดที่ยืนใหม่ที่มั่นคง ช่วยกันเรียน ช่วยกันรู้ ส่งต่อความรู้กันได้จริง เบื้องหลังความสำเร็จนี้ฉันคิดว่า เกิดจากการที่ครูเป็นผู้ฟังอย่างแท้จริง อีกครั้งย้ำว่า วางความเป็นครูเรียนรู้ไปพร้อมกัน อยู่ในหมวดไม่รู้ไปพร้อมๆ กับเด็ก พยายามเกาะการเรียนรู้ฝั่งเดียวกับเด็กในแบบที่เด็กๆ เข้าใจได้จริงจากกลุ่ม ใช้ภาษาที่เด็กอธิบายจริง เปิดบางมุมให้มีโอกาสได้ร่วมทดลองเล็กๆ กระตุ้นแรงบันดาลใจให้ไปต่อ แบบบันทึกที่เกาะการเรียนรู้ได้ทำให้เด็กกลับมาทบทวน ย้ำว่าทำได้จริงด้วยตนเอง เพียงจุดเริ่มเล็กๆ  ก็ช่วยให้เกิดการยอมรับนับถือในตนเองขึ้นมาได้
              สิ่งที่ปักหมุดในครั้งต่อไปให้ก้าวเดินต่อ กระบวนการเรียนรู้แบบที่เด็กได้ยกมือถามคำถามเพื่อนและครูมากกว่าถูกครูถามอยู่ฝ่ายเดียวอย่างต่อเนื่อง การยกมือถามแทนการยกมือตอบ จากคำถาม “ใครไม่เข้าใจยกมือขึ้น” เปลี่ยนเป็น “กลุ่มของเรามีคำถามอะไรจะถามครูหรือถามเพื่อนบ้างไหม” แถมด้วยร่องรอยการจดบันทึกแห่งการเรียนรู้ที่น่าติดตาม....ทั้งจากร่องรอยของครู (ข้อความสรุปสั้นๆแปะในสมุด) และที่เด็กน้อยเขียนในทุกๆ วัน....
                                                                      
ครูเหน่ง
                              ภาควิริยะ ปีการศึกษา ๒๕๕๘
