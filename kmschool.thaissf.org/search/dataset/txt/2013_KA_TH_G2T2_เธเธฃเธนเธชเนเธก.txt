


ถอดรหัสคำคล้องจอง 
ครูอรชนก  ขาวอุบล (ครูส้ม) ภูมิปัญญาภาษาไทย ชั้น ๒ 
การสอนให้นักเรียนเข้าใจลักษณะของคำคล้องจองทำได้ไม่ยาก แต่จะทำอย่างไรให้นักเรียนคิดคำคล้องจองออกมาได้อย่างลื่นไหล นั่นคือสิ่งที่เป็นอุปสรรคสำคัญของครูผู้สอน เพราะถึงแม้จะเข้าใจในลักษณะของคำคล้องจองแล้ว แต่หากนักเรียนมีคลังคำที่จะนำมาใช้น้อยก็จะไม่เป็นประโยชน์ใดๆ
เมื่อพิจารณาจากความรู้เดิมของนักเรียนว่ามีคลังคำที่เกี่ยวกับลักษณะภายนอกของสิ่งต่างๆ ทั้งมีชีวิตและไม่มีชีวิตจากการเรียนรู้คลังคำเกี่ยวกับต้นไม้และคลังคำเกี่ยวกับสัตว์ และยังมีคลังคำซ้อนที่มาจากคำเหมือน คล้าย หรือตรงข้ามกัน นอกจากนั้นนักเรียนเข้าใจลักษณะของคำคล้องจองว่าคำคล้องจองคือ คำที่ใช้สระเดียวกันและมีมาตราสะกดมาตราเดียวกันต่างกันเพียงเสียงพยัญชนะต้น เพราะฉะนั้นเป้าหมายของผู้สอนในครั้งนี้คือให้นักเรียนฝึกฝนการใช้คำคล้องจองให้คล่องแคล่วเพื่อไปใช้ในกลอนสี่ได้อย่างแม่นยำ ถูกต้อง



ขั้นแรกคือภาวะพร้อมเรียนซึ่งเป็นขั้นตอนที่สำคัญยิ่งว่าผู้สอนจะทำให้นักเรียนเริ่มต้นการเรียนรู้ด้วยความสนใจได้อย่างไร 
ผู้สอนเลือกวิธีการย้ำทวนความรู้ควบคู่ไปกับกิจกรรมเคลื่อนไหว คือ การกลิ้งลูกบอลต่อคำคล้องจอง เริ่มด้วยผู้ครูจะพูดคำ ๑ คำแล้วกลิ้งลูกบอล
ให้แก่นักเรียนหนึ่งคน ใครได้รับลูกบอลคนนั้นต้องพูดคำที่คล้องจองต่อจากคนที่กลิ้งบอลมาให้ กิจกรรมนี้เพื่อให้นักเรียนได้ย้ำทวนว่าคำคล้องจองมีลักษณะของเสียงอย่างไร 

ขั้นตอนที่ ๒ คือ ขั้นตอน  Input ชุดคำคล้องจอง เมื่อนักเรียนได้ทบทวนคำคล้องจองพอสมควรแล้ว ผู้เรียนจะนำชุดคำที่นักเรียนคุ้นเคย
นั้นมาแบ่งกลุ่มตามเกณฑ์ที่ใช้สระคู่เสียง เดียวกันและสะกดด้วยมาตราเดียวกัน เช่น  คำที่มีสระคู่เสียงอะ อา สะกดด้วยมาตราแม่กน ได้แก่คำว่า งาน การ พาล บ้าน หรือ คำที่มาสระคู่เสียงโอะ โอ สะกดด้วยมาตราแม่กม ได้แก่คำว่า คม โสม ลม กลม ซึ่งในแต่ละชุดคำที่คล้องจองกัน ครูจะกำหนดไว้ว่าแต่ละชุดคำนั้น มีสัญลักษณ์เป็นรูปอะไร




ตัวอย่าง

ให้รูปห้าเหลี่ยมเป็นสัญลักษณ์ของชุดคำที่มีสระคู่เสียง อะ อา สะกดด้วยมาตราแม่กน เช่น  บ้าน ว่าน งาน จาน การ หาร พาล


ให้รูปวงกลมเป็นสัญลักษณ์ของชุดคำที่มีสระคู่เสียง อะ อา สะกดด้วยมาตราแม่เกอว เช่น  ยาว วาว ดาว สาว ขาว

ให้รูปสี่เหลี่ยมเป็นสัญลักษณ์ของชุดคำที่มีสระคู่เสียง โอะ โอ สะกดด้วยมาตราแม่กม เช่น  โสม ดม ผม จม โฟม สม

ให้รูปสามเหลี่ยมเป็นสัญลักษณ์ของชุดคำที่มีสระคู่เสียง อะ อา สะกดด้วยมาตราแม่กม เช่น ยาม  สาม  ตาม ขาม ห้าม

ให้รูปสามเหลี่ยมเป็นสัญลักษณ์ของชุดคำที่มีสระคู่เสียง อะ อา สะกดด้วยมาตราแม่เกย เช่น ยาย ขาย หาย  จ่าย บ่าย




















ขั้นต่อมาคือขั้นตอนเปิดโจทย์แรงบันดาลใจ เมื่อนักเรียนมีชุดคำคล้องจองแต่ละชุดแล้วนักเรียนจะต้องนำคำคล้องจองมาถอดรหัส   ตามโจทย์ที่กำหนดให้  ตัวอย่างงานนักเรียนเมื่อถอดรหัสตามรูปแบบที่กำหนด











จากการถอดรหัสนี้ถึงแม้จะเห็นได้ว่านักเรียนยังใช้คำที่ไม่มีความหมายในบางคำ แต่ก็ทำให้นักเรียนได้ฝึกฝนการใช้ชุดคำคล้องจองให้คล่องแคล่วมากขึ้น

 









ขั้นตอนต่อมา คือการเปิดโจทย์เพื่อให้นักเรียนได้แก้ไขและใช้ความรู้และความสร้างสรรค์ในเรื่องคำคล้องจองอย่าง เต็มที่ ซึ่งในโจทย์ในครั้งนี้ คือ ให้นักเรียนสร้างคำคล้องจอง ๔ พยางค์ โดยเงื่อนไขคือ คำที่ ๒ คล้องจองกับคำที่ ๓
ปัจจัยสำคัญของแผนการสอนนี้ที่ทำให้นักเรียนเข้าใจในเรื่องคำคล้องจองเป็นอย่างดีนั้นมีหลายปัจจัยเช่น การที่ นักเรียน ได้สะสมคลังคำเพิ่มมากขึ้น และให้นักเรียนรู้จักชุดคำที่คล้องจองหลายๆ ชุด หลังจากนั้นนำคำคล้องจองแต่ละชุดมาใช้กับรูปแบบของการของคล้องจองรูปแบบต่างๆ ตามที่มีสัญลักษณ์เป็นตัวกำหนดซึ่งเป็นสิ่งที่นักเรียนเข้าใจได้จากภาพและชัดจน จึงส่งผลให้นักเรียนเข้าใจในเรื่องคำคล้องจอง ๔ พยางค์และสามารถสร้างคำคล้องจองสี่พยางค์ได้เป็นอย่างดี
