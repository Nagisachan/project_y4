
Welcome
เรื่องธรรมดาๆ เรื่องหนึ่งของรุ่งอรุณ คือ "การเปลี่ยนแปลง"  ถ้าไม่เชื่อลองไปถามครู นักเรียน ผู้ปกครอง ดูก็ได้ ว่าตลอดระยะเวลา ๑๖ ปีที่ผ่านมานั้น  รุ่งอรุณมีการเปลี่ยนแปลงมากี่ครั้ง แทบจะเรียกได้ว่า อย่างน้อยๆ ปีละครั้ง บางครั้งอาจมีเสียงบ่นว่าจะเปลี่ยนทำไมไม่บอกล่วงหน้า?!  อืมม์!! ตอบยาก ถ้าบอกล่วงหน้าได้จะไม่เรียกว่าเปลี่ยนหรอกนะ น่าจะเรียกว่าวางแผน บางคนก็จะถามต่อว่า แล้วทำไมไม่วางแผนล่วงหน้าล่ะ?!  อืมม์!! ถ้าจะว่าไป แผนการสอนก็มี แผนการบริหารจัดการก็มี แผนการรับนักเรียนก็มี แม้แต่แผนพัฒนาครู บุคลากรก็มีอยู่เช่นกัน แล้วจะเปลี่ยนอะไรกันอีกเล่า?
ชาวรุ่งอรุณทั้งหลายได้ผ่านการเปลี่ยนแปลงมาแล้วทุกคน ไม่มากก็น้อย แรกๆ อาจจะติดขัดข้องใจอยู่บ้าง ไม่ค่อยเต็มใจที่จะผละจาก "ความลงตัว" ในงานที่ทำอยู่จนคล่องแคล่วแล้วบ้าง หรือที่คิดว่ามันดีอยู่แล้วบ้าง แต่เมื่อเราสร้างเงื่อนไขหรือตัวแปรใหม่ๆ ลงไปในงานนั้นๆ ที่ว่าลงตัวแล้วนั่นแหละ บางครั้งเรียกว่าเป็น "ตัวป่วน" หรือ "โจทย์ใหม่" ทำให้แต่ละคนจำต้องฝืนออกจากความสบายและลงตัวนั้นๆ เพื่อไปหาวิธีการที่จะบรรลุเป้าหมายใหม่ๆ ที่ประณีตขึ้น มีคุณภาพมากขึ้นให้ได้ ทั้งนี้เพราะเราเชื่อว่า โดยธรรมชาติที่แท้ของจิตมนุษย์นั้นปรารถนาในสิ่งที่ดี หรือใฝ่ดีด้วยกันทุกคน
แต่ก่อนจะไปถึงจุดนั้นได้ แต่ละคนต้องเผชิญกระบวนการหนึ่งที่สำคัญมาก นั่นก็คือ กระบวนการฝึกทักษะ "เปิดใจ" และ "เรียนรู้ใหม่" และแน่นอนก่อนที่จะเปิดใจได้ เขาต้องเพิ่มทักษะพิเศษของ "การย้อนมองตัวตนที่ภายใน" ให้เห็นถึง "ความติดขัดของตน" ลึกลงไปเรื่อยๆ ยกตัวอย่างเช่น ครูเจี๊ยบเสียงหวานและทีมครูดนตรีรุ่งอรุณ ได้มีโอกาสเผชิญและเรียนรู้เพื่อไปสู่จุดหมายใหม่ที่ตนเองก็ยอมรับว่ามันดีกว่าเดิมแน่นอน นั่นก็คือ การช่วยให้เด็กๆ ทุกคนรักดนตรีและมีความสุขกับ "การเล่นดนตรี" รวมทั้งรู้ซึ้งถึงคุณค่าของดนตรี ซึ่งแน่นอนว่ามันช่างแตกต่างจากเดิมที่เด็กๆ "จำต้องเรียนดนตรี" ไปตามแผนการสอนที่ครูวางไว้ให้เท่านั้น
เรื่องมีอยู่ว่า ผู้บริหารรุ่งอรุณซึ่งทำหน้าที่เป็นโค้ชของครูอยู่ตลอดเวลา  แอบสังเกตเห็นแววทีมครูดนตรีสากล ว่าเขามีความภาคภูมิใจเมื่อสามารถนำนักเรียนรวมวงจัดแสดงดนตรี ไม่ว่าจะเป็นวงโยธวาทิต การร้องเพลงประสานเสียง การแสดงวงดุริยางค์ฯ ได้บ้างแล้ว หลังจากลุ้นกันอยู่หลายปีที่ผู้บริหารเอะใจว่า ในเมื่อครูก็เก่ง นักเรียนก็เก่ง ทำไมครูและนักเรียนจึงดูอึดอัด เคร่งเครียด และมีอาการ "ติดเพดาน" ที่มองไม่เห็นอยู่อีก และแล้วต่างคนต่างก็พาตนเองออกไปแสดงความสามารถเปล่งศักยภาพกันข้างนอก แทนที่จะหันหน้าเข้าหากัน แล้วรวมพลังกันพัฒนาหรือแก้ปัญหาข้อติดขัดของการจัดการเรียนการสอนให้บรรลุผลที่ต้องการ
โค้ชจึงหาอุบายที่จะผลักดันให้พวกเขาผ่านพ้นข้อจำกัดนี้ไปให้ได้ โดยการตั้งโจทย์ใหม่ที่สำคัญให้ นั่นก็คือการจัดแสดงดนตรีและเพลงประสานเสียงที่โรงละครแห่งชาติ เพื่อสร้างแรงบันดาลใจให้คนไทยรักชาติอย่างมีความหมายเชิงคุณค่าต่อจิตใจของทุกคน ซึ่งประจวบเหมาะกับเหตุการณ์อันตึงเครียดของบ้านเมืองพอดี โจทย์นี้ทำให้ทีมครูดนตรีต้องหันหน้าเข้าหากัน ร่วมกันเผชิญความยากลำบากที่สุดในชีวิต ซึ่งไม่ใช่เรื่องการพาเด็กๆ กว่า ๓๐๐ ชีวิตซ้อมรวมพร้อมกันทั้งผู้เล่นดนตรีและผู้ร้อง การจัดคิวเข้า-ออกแต่ละเพลง ซึ่งโกลาหลเป็นอย่างมาก โดยเฉพาะการซ้อมกับศิลปินรับเชิญ และเบื้องหลังการแสดงได้แก่ การจัดฉาก แสง เสียง การกำกับการแสดง ฯลฯ ซึ่งล้วนเป็นฝีมือของนักเรียนทั้งสิ้น นี่ยังไม่นับถึง การเรียบเรียงเพลง การจัดทำสูจิบัตร การติดต่อประสานงานวัน เวลา สถานที่ การจำหน่ายบัตร โดยมีครูประถมช่วยอีกแรง ความยุ่งยากเหล่านี้คือปัญหาที่ปรากฏ เปรียบเหมือนยอดภูเขาน้ำแข็งซึ่งเป็นเพียง ๑ ส่วนเท่านั้น หากแต่ด้านล่างที่อยู่ใต้น้ำที่ยากยิ่งกว่าอีก ๑๐ เท่านั้นต่างหาก คือความยากของจริง สิ่งนั้นคืออะไร ท่านคงจะเดาได้
การเห็นตัวตนของตนเองไงคะ ความยึดมั่นถือมั่นอย่างไม่ลดละ กลับเป็นอุปสรรคที่ยากที่สุด เพราะกว่าจะรู้ว่าที่ออกอาการต่างๆ เช่น กลัวผิด กลัวไม่ดีสมบูรณ์แบบ กังวลว่าจะทำไม่ได้ทั้งๆ ที่กำลังทำอยู่ ไม่ยอมรับความคิดเห็นหรือไม่ไว้วางใจในความสามารถของผู้อื่น ขัดอกขัดใจ เครียด ท้อแท้ อยากลาออกเหล่านี้นั้น  มาจากการเพ่งเล็งไปที่คนอื่นสิ่งอื่น มากกว่าการย้อนมองเข้ามาหาตนเอง  เดชะบุญที่เป้าหมายของงานนี้มุ่งสร้างความรักความสามัคคี ตามชื่อที่พวกเขาตั้งขึ้นเองคือ "รวมไทย ใจหนึ่งเดียว" ในที่สุดแต่ละคนจึงค่อยๆ ยอมรับในความบกพร่องหรือความไม่เอาไหนของตัวเอง หรือเห็นข้อดีของตนเองและของผู้อื่น ผลงานจึงปรากฏออกมางดงามอย่างน่าอัศจรรย์ที่สุด เหล่านี้คือบทเรียนหรือแบบฝึกที่มีค่ายิ่ง
ความสำเร็จดังกล่าวมิใช่แต่เพียงงานที่จบลงไปเท่านั้น แต่คือการเปลี่ยนแปลงคุณภาพภายในของคุณครูต่างหาก และเบื้องหลังความสำเร็จนั้นก็ยังมีเคล็ด (ไม่) ลับสำคัญอีกอย่างหนึ่งที่ทาง โรงเรียนรุ่งอรุณค้นพบจากบทเรียนราคาแพงครั้งนี้ และจึงได้นำมาเป็นจุดเริ่มต้นของการดำเนินโครงการ Project for Change ในปีการศึกษา ๒๕๕๗ นี้ อยากจะเรียกเคล็ดนี้ว่ากระบวนการ "กระจกวิเศษบอกข้าเถิด" เพื่อให้ครูมีโอกาสเปลี่ยนแปลงตนเองจากภายใน ผ่านการสะท้อนย้อนมองการปฏิบัติงานประจำวันที่เคยทำไปตามความเคยชินน้ัน ให้กลายเป็นการส่องกระจกแล้วเห็นด้วยสายตาและมุมมองที่เปลี่ยนไป
เริ่มตั้งแต่ "โค้ช" ซึ่งเป็นองค์ประกอบสำคัญส่วนหนึ่งของกระบวนการนี้ มีสายตามองเห็นแสงสว่างที่ปลายอุโมงค์ มีบทบาทสร้างกระจกเงา คือ "เวทีและโอกาสของการสะท้อนย้อนมองตนเอง" ด้วยวิธีการเชิงบวก เช่น วงสนทนาทบทวนผลหลังกิจกรรม (After Action Review) ช่วยครูสร้าง "เครื่องมือ คือแบบบันทึกผล" ที่เกิดขึ้นจริงกับนักเรียนเป็นรายบุคคล ผ่านสายตาและมุมมองของครู ผ่านปฏิสัมพันธ์การเรียนรู้ระหว่างครูและนักเรียน ในการจัดการเรียนรู้ด้วยนวัตกรรมต่างๆ โดยใช้ "หลักการประเมินเพื่อพัฒนาตามสภาพจริง" (Embedded Formative Assessment) และนำผลการบันทึกดังกล่าวมาเป็นข้อมูลในการสนทนาสะท้อนผลร่วมกัน
เชื่อเหลือเกินว่า ด้วยพื้นฐานความปรารถนาดีที่ครูมีต่อนักเรียน ครูย่อมเรียนรู้ผ่านการย้อนมองตนเองได้ และหากครูพากันทำเช่นนั้นได้ดีขึ้นเท่าไร จะยิ่งมองเห็นสิ่งที่อยู่ตรงหน้าได้ชัดเจนมากขึ้นเท่านั้น และยิ่งพบความสามารถที่จะปรับเปลี่ยนสิ่งที่อยู่ภายนอกได้ง่ายขึ้นด้วยซ้ำ เรียกง่ายๆ ว่า ยอมปล่อยวางความยึดถือเดิมๆ ไปได้ง่ายขึ้น  ความคิดสร้างสรรค์และศักยภาพที่ซ่อนอยู่ภายในก็จะถูกท้าทายมากยิ่งๆ ขึ้นไป
หากท่านผู้อ่านอยากเห็นภาพที่สะท้อนผ่านกระจกวิเศษบอกข้าเถิดของบรรดาครูรุ่งอรุณในภาคการเรียนที่ผ่านมา โปรดติดตามได้ทันทีจากเนื้อในของวารสารฉบับที่อยู่ในมือท่านนี้ค่ะ
รองศาสตรจารย์ประภาภัทร นิยม
