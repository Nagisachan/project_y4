
กิจกรรมสร้างการเรียนรู้ 
เรียนรู้จากการงาน ผ่านอุปสรรคจึงเติบโตด้วยปัญญา
หลักสูตรไม่ได้กำหนด ครูไม่ได้บอก แต่ดูเหมือนเป็นประเพณีของโรงเรียนรุ่งอรุณไปแล้วที่นักเรียนชั้น ม.๖ จะต้องทำละครเวทีก่อนจบการศึกษา ในเดือนมีนาคม ๒๕๕๖ ที่ผ่านมา นักเรียนชั้น ม.๖ รุ่นที่ ๑๑ ของรุ่งอรุณ หยิบยกเรื่องราวมิตรภาพระหว่างเพื่อนของกลุ่มวัยรุ่นเมืองกรุงในยุคโก๋หลังวังมาทำเป็นละคร ‘อันธพาล’ ที่ได้แรงบันดาลใจมาจากภาพยนตร์เรื่อง ‘อันธพาล’ และ ‘๒๔๙๙ อันธพาลครองเมือง’
‘ละคร’ เวทีฝึกการทำงาน
“งานนี้เป็นการรวมใจกันทำครั้งสุดท้ายของเด็ก ม.๖ รุ่งอรุณทุกคน ทั้งห้องวิทย์และห้องศิลป์ ๔๒ คน ถ้าจะนำเสนอในรูปแบบอื่นอาจทำได้ยากและไม่ค่อยน่าสนใจ เพราะเราเรียนไม่เหมือนกัน แต่ละครเป็นงานกลุ่มขนาดใหญ่ที่เราทำร่วมกันได้ มีบทบาทหน้าที่หลากหลายให้ได้ใช้ความสามารถเพื่อให้งานมีประสิทธิภาพ ฝึกการทำงานได้ดี สื่อได้ง่าย และคนดูก็สนุก” นายพรหมมาต พิริยะแพทย์สม ฝ่ายข้อมูลและฉาก อธิบายเหตุผลที่พวกเขาเลือกทำละครเป็นงานชิ้นสุดท้ายของชีวิตนักเรียนมัธยม
ก่อนหน้านี้พวกเขาเคยทำละครกันมาหลายครั้ง พอมองเห็นว่าใครเชี่ยวชาญงานไหน ทันทีที่ได้โครงเรื่องจนพอมองเห็นภาพของละครเรื่องนี้แล้วก็แบ่งงานกันทำตามความถนัด เช่น เขียนบท ออกแบบเวที หาอุปกรณ์ประกอบฉาก ดูแลเรื่องแสง เสียง และเอฟเฟ็กต์ จัดหาเสื้อผ้า และคัดเลือกนักแสดงในบทต่างๆ เพื่อให้ทันระยะเวลา ๒ สัปดาห์ก่อนวันแสดงจริง
อย่างไรก็ตามอาจเพราะความเร่งรีบและความมั่นใจว่า ‘รู้งาน’ กันดีอยู่แล้ว ทำให้พวกเขามองข้าม ‘บางสิ่ง’ ที่สำคัญไป
‘หันหน้าคุยกัน’ การแก้ปัญหาที่ง่ายที่สุด
“เรากระจายงานกันไปตามที่เคยทำละครกันมา ใครถนัดงานไหนก็รับไปทำ เพราะตอนนั้นเรามีเวลาน้อยมาก แต่ละคนก็ทำในส่วนที่ตัวเองได้รับผิดชอบ จนมาวันหนึ่งเราเริ่มมองเห็นว่า เราไม่รู้เลยว่าเพื่อนคนอื่นทำอะไรไปถึงไหนแล้ว ไม่มีใครรู้ความคืบหน้าของงานในภาพรวม เพราะเราขาดการสื่อสารระหว่างกัน และเราก็ไม่ได้ตั้งคนดูภาพรวมมาตั้งแต่แรก พอเป็นแบบนี้เราเลยเรียกรวมตัว ชวนทุกคนมาล้องวงคุยกันเพื่อตามความคืบหน้าของงานและถามถึงปัญหาของแต่ละฝ่าย แล้วช่วยกันมอง ช่วยกันแก้ไข” นายสิราษฎร์ อินทรโชติ ผู้รับบท ‘แดง ไบเลย์’ เล่าถึงปัญหาที่เกิดขึ้น
การนั่งล้องวงเปิดอกคุยกันเป็นวิถีของรุ่งอรุณที่นักเรียนคุ้นเคยเป็นอย่างดี ที่ผ่านมาพวกเขาเคยมีประสบการณ์และเรียนรู้การเผชิญหน้าคุยปัญหากันอย่างตรงไปตรงมา ด้วยท่าทีที่เมตตาและเป็นกัลยาณมิตรต่อกัน การคุยกันครั้งนี้จึงช่วยคลี่คลายปัญหาและความกังวลในใจของทุกคน เพราะแม้จะเคยทำละครกันมาหลายครั้งจนเรียก ‘รู้งาน’ และ ‘เป็นงาน’ กันดีอยู่แล้ว แต่คำว่า ‘ละครเรื่องสุดท้าย’ ก่อนโบกมือลาชีวิตนักเรียนมัธยมก็ทำให้พวกเขารู้สึกกดดันอยู่ไม่น้อย
เรียนรู้จากปัญหา เห็นคุณค่าของคนทำงาน
การแสดงจะเริ่มขึ้นในช่วงเย็นย่ำของวันสุดท้ายก่อนปิดภาคเรียน แต่กว่าทุกอย่างจะพร้อมให้นักแสดงได้ซ้อมเป็นครั้งแรกก็ในคืนก่อนวันงาน และมาซ้อมใหญ่อีกครั้งในวันรุ่งขึ้นก่อนแสดงจริง ซึ่งไม่สามารถซ้อมกับแสงไฟได้เพราะเป็นเวลากลางวัน รอบแสดงจริงจึงเป็นครั้งแรกที่พวกเขาได้เห็นภาพรวมของการแสดงทั้งหมดไปพร้อมๆ กับคนดู และเป็นรอบเดียวกับที่พวกเขาพบว่า เครื่องเสียงที่เตรียมไว้มีปัญหา ทำให้เสียงของนักแสดงไปไม่ถึงผู้ชมที่อยู่ตรงกลางและด้านหลัง
“ตอนซ้อมใหญ่เรายังได้ยินเสียงทั่วถึง เพราะไม่มีคนดูและไม่มีเสียงพัดลมตัวใหญ่นับสิบตัวดังรบกวนเหมือนตอนแสดงจริง เราไม่ทันนึกว่าสิ่งเหล่านี้จะมีผลกับเสียง พอขึ้นแสดงเราก็ยังไม่รู้ว่าเสียงไปไม่ถึงคนดูในครึ่งหลัง จนกระทั่งถึงฉากที่มีมุกตลก เราเริ่มเอะใจว่าปล่อยมุกไป ทำไมคนดูเงียบ ไม่ขำกันเลย หรือว่ามุกเราจะไม่โดน” นายศุภณัฏฐ์  ฐานุพลพัฒน์ ผู้รับบท ‘ปุ๊ ระเบิดขวด’ เล่าถึงเหตุการณ์ในวันนั้น
ผ่านไปพักใหญ่กว่านักแสดงและทีมงานหลังเวทีจะรู้ปัญหาที่เกิดขึ้น ไม่ต้องรอให้ใครบอกทุกคนก็รู้ว่าจะแก้ปัญหานี้อย่างไร เพราะถึงตอนนี้คงหาไมโครโฟนมาเพิ่มไม่ทัน หนทางเดียวที่ทำได้คือพึ่งตนเอง ในฉากต่อๆ มาคนดูจึงได้เห็นนักแสดงทุกคนพากันพูดเสียงดังขึ้น บางคนก็ตะโกน จนเสียงได้ยินไปถึงคนดูแถวหลังสุด
การแก้ปัญหาเฉพาะหน้าทำให้ละครดำเนินไปอย่างราบรื่น  และจบลงด้วยเสียงปรบมือกึกก้องของคนดู แต่ในใจของนักแสดงและทีมงานทุกคนยังรู้สึกผิดหวังอยู่ลึกๆ กับปัญหาเรื่องเสียงที่เกิดขึ้น เพราะเป็นงานชิ้นสุดท้ายที่ทุกคนทุ่มเททำงานกันอย่างหนัก พวกเขาจึงคาดหวังความสมบูรณ์แบบ แต่เมื่อย้อนกลับไปมองการทำงานที่ผ่านมา ทุกคนก็ยิ้มได้กับคุณค่าบางอย่างที่ค้นพบ 
“ก่อนหน้านี้เราว่าเรามีปัญหากันอยู่บ้าง มีความรู้สึกว่าคนนี้บทน้อย คนนั้นบทเยอะ แต่เมื่อถึงเวลาแสดงและเกิดปัญหาเรื่องเสียงขึ้น เห็นเลยว่าทุกคนรวมใจทำกันเต็มที่มาก ไม่เกี่ยงแล้วว่าบทจะน้อยหรือมาก ทุกคนพยายามทำหน้าที่ของตัวเองให้ดีที่สุด เพราะ ณ เวลานั้นมันไม่ใช่การแสดงของใครแล้ว แต่เป็นการแสดงของทุกคน เป็นงานของรุ่นเรา” นายพสิษฐ์ ตันเดชานุรัตน์ หนึ่งในนักแสดงเผยถึงความรู้สึกในการทำละครครั้งนี้
“หนูรู้สึกภูมิใจและประทับใจกับการทำละครเรื่องนี้ ปัญหาที่เกิดขึ้นเป็นเพียงความผิดพลาดทางเทคนิค แต่ในเรื่องของคน หนูเห็นเลยว่าเพื่อนทุกคนทำเต็มที่และทำได้ดีมาก ตรงนี้น่าจะสำคัญกว่า” นางสาวพีรดา พัวภูมิเจริญ ผู้ดูแลฝ่ายฉากเล่าถึงความประทับใจ

การทำงานทำให้นักเรียนได้ฝึกทักษะการทำงาน เรียนรู้การแก้ไขปัญหา และค้นพบคุณค่าแท้ของการทำงาน ว่าไม่ใช่เพียงผลสำเร็จปลายทาง แต่คือปัญญาและจิตใจของคนทำงานที่ค่อยๆ เติบโตงอกงามไปบนการงานนั้น
