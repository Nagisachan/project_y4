
ตัดสินใจและเรียนรู้ด้วยตัวเอง
ครูทิชากร   บุญศรี (ครูน้อง)

สวัสดีจ้ะ ครูน้อง 
การที่เราได้อยู่กับเด็กๆ อนุบาลทุกวัน เหมือนกับการได้อยู่กับรอยยิ้มและเสียงหัวเราะของธรรมชาติของโลก  เรามีเรื่องเล่าที่น่าประทับใจมากเกี่ยวกับโครงงานของเด็กๆ มาเล่าให้ครูน้องฟัง และเรารู้สึกมีความสุขมากที่ได้พาเด็กๆและตัวเราเองเรียนรู้เรื่องนี้  ครูน้องคงเคยเห็นรูปถ่ายห่านที่เรามักจะโพสต์ในเฟสบุ๊กของเรา   นั่นแหละเป็นต้นเรื่องของโครงงานของเด็กๆ ห้องเรา 
ในเช้าวันหนึ่งที่เราพาเด็กๆ เดินชมธรรมชาติในโรงเรียนและเดินผ่านเล้าห่าน เด็กๆ สงสัยว่าทำไมมีห่านหนึ่งตัวชื่อ “พี่นวล” ไม่ออกไปว่ายน้ำกับเพื่อนในฝูงของมัน   เมื่อไปดูใกล้ๆ พบว่าพี่นวลขาเจ็บ  เมื่อกลับมาถึงห้องเรียน เด็กๆ สนใจพูดคุยแต่เรื่องพี่นวลว่ารู้สึกสงสารที่พี่นวลขาเจ็บ  มีเด็กบอกว่าอยากให้พี่นวลหายเร็วๆ “เห็นแผลพี่นวล หนูเกือบน้ำตาไหล” 
เราเลยถามว่าแล้วเด็กๆ จะช่วยพี่นวลได้อย่างไร  เด็กบางคนบอกว่า  “หนูอยากช่วย พรุ่งนี้หนูไม่อยากหยุด หนูจะมาเยี่ยมพี่นวล” หรือ “พาไปหาหมอ  อากงของหนูเป็นหมอรักษาเด็ก” เด็กๆ พูดเป็นเสียงเดียวกันว่าอยากพาพี่นวลไปหาหมอ   และบางคนก็คิดต่อไปว่าจะให้พี่นวลนั่งรถกระบะ/ใช้รถเข็นลาก/ฉีดยาสลบแล้วพาไปหาหมอ ฯลฯ  นอกจากนั้นเด็กๆ กลับไปเล่าให้พ่อแม่ฟังและคุยกันจะช่วยพี่นวลได้อย่างไร  พ่อแม่ก็เข้ามาช่วยกันติดต่อหาหมอหลายๆ แห่ง
จากนั้นเราก็ถามเด็กๆ เพิ่มเติมว่า “แล้วเราจะหาเงินจากไหนมาเป็นค่ารักษาพี่นวล”  เด็กๆ ช่วยกันออกความคิดน่ารักมากมาย อย่างเช่น “เอาจากกระปุกของป๊ากับกัส” “ทำไมไม่เอาเงินมารวมกัน” “แต๊ะเอีย” “ไปหางานมาทำ ลูกค้าจะให้เงินมา” ถกกันไปมาก็มาจบที่จะช่วยกันทำขนมปังและขนมลูกชุบไปขายเพื่อนำเงินไปรักษาพี่นวล    และสุดท้ายด้วยความร่วมแรงร่วมใจและความตั้งใจจริงของเด็กๆ พี่นวลก็ได้ไปหาหมอที่คลินิกสัตวแพทย์ตรงข้ามกับโรงเรียนนั่นแหละ เลิกเรียนก็พากันอุ้มห่านไป  
ครูน้อง...เราได้เรียนรู้กับเรื่องราวนี้หลายแง่มุมเลยนะ อย่างแรกก็เป็นเรื่องเกี่ยวกับตัวเราเอง  เราว่าเราได้ก้าวผ่านความกลัว ความไม่กล้า อาจเพราะเป็นครั้งแรกที่เราทำโครงงานที่รุ่งอรุณ   เรารู้เลยว่าเราต้องมีภาระงานมากขึ้น ต้องรับผิดชอบ ต้องเหนื่อยมากขึ้นกว่าการเรียนการสอนธรรมดา  แต่เราก็ตัดสินใจว่าเราจะลองสู้ดู เพราะเราเห็นความกระตือรือร้น ความตั้งใจของเด็กๆ ที่เขาอยากจะเรียนรู้ และเราก็เชื่อว่าเราน่าจะเป็นผู้นำพาเขาไปสู่การเรียนรู้ได้
ต่อมาเราก็ได้เห็นว่าการจัดการสอนแบบโครงงานที่เกิดจากความสนใจของเด็ก เป็นการสร้างการเรียนรู้ที่ดีมากเพราะเด็กเกิดแรงจูงใจภายใน   เราเห็นเด็กรู้จักตัดสินใจว่าเขาควรจะทำอะไร เขาร่วมกันวางแผนจัดการสิ่งต่างๆ  ได้เรียนรู้ด้วยตัวเอง จึงมีความสุข สนุกกับสิ่งที่เรียนรู้  และในที่สุดเขาได้เห็นคุณค่าของตนเองว่าเขาสามารถที่จะทำอะไรได้มากมาย  ทั้งหมดนี้ครูมีหน้าที่รับฟังเด็กๆ พร้อมฉวยโอกาสที่เหมาะสมที่จะพาเด็กไปสู่การเรียนรู้  รอคอย อดทน ไม่เอาความคิดเห็นของครูใส่ลงไป   แต่คอยสนับสนุนเขาอยู่   ช่วยพาเขาทำไปพร้อมๆกัน   ทำให้โครงงานในครั้งนี้เป็นของเด็กๆ ไม่ใช่โครงงานของครู
ในวันที่เขาพาห่านไปหาคุณหมอและคุณหมอได้บอกกับเด็กๆ ว่าห่านแก่แล้ว  ถึงจะรักษาก็คงจะไม่หาย แต่เด็กๆ ยืนยันว่าจะรักษา พวกเขาก็มีเงินจากการขายขนมปังอยู่ ๓,๐๐๐ บาท พอที่จะรักษาห่านได้ และเขาเชื่อว่าพี่ห่านจะต้องเดินได้ถ้าได้กินยา  พวกเขาสู้ไม่ถอยจริงๆ   ช่วยพูดกันจนคุณหมอยอมจำนนเลยทีเดียวล่ะ   คุณหมอบอกว่าต้องให้เด็กๆ ช่วยกันอาบน้ำให้พี่ห่านก่อน  คุณหมอรักษาให้ได้เพียงให้ยา ฉีดยาและทำแผล   เด็กๆ จะต้องพาพี่ห่านมาฉีดยาทุกวันจนครบ ๕ วัน  คุณหมอถามย้ำอีกว่าเด็กๆ จะทำได้ไหม  เด็กและพ่อแม่ช่วยกันยืนยันกับคุณหมอว่าสามารถทำได้  คุณหมอจึงรักษาโดยการฉีดยาพร้อมทั้งบอกวิธีการดูแลพี่ห่านให้  พ่อแม่เองก็มีส่วนร่วมในโครงงานของเด็กๆ ช่วยกันคิดหาวิธีที่จะไม่ทำให้แผลของพี่ห่านเกิดการกดทับอีก จึงได้ช่วยกันทำเปลผ้าข้าวม้าเพื่อช่วยพยุงให้พี่ห่านยืนได้  
ถ้าครูน้องได้อยู่ทำโครงงานกับเรา  เราว่าหัวใจของครูน้องคงจะพองโตและมีรอยยิ้มกว้างๆ แบบเรานี่แหละ

ครูอยากบอกว่า...
การเรียนรู้แบบโครงงานที่เกิดจากความสนใจของนักเรียนจริงๆ   เป็นการสร้างการเรียนรู้ที่ดีมาก เพราะเด็กเกิดแรงจูงใจภายใน  เขาได้เรียนรู้ด้วยตัวของเขาเองจึงมีความสุข สนุกกับสิ่งที่เรียนรู้  และในที่สุดเขาได้เห็นคุณค่าของตนเองว่าตัวเขามีศักยภาพมากมาย










-52387541846592392541846524130001898654019550237490






