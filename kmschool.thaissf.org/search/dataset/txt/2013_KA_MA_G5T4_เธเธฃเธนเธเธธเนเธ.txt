
เรียนรู้แบบเพลิน เพลิน
ในภาคเรียนวิมังสาที่ผ่านมา  ฉันได้มีโอกาสเปิดชั้นเรียนอีกครั้งหนึ่งที่ห้องเรียน ๕/๒ ของครูจุ๋ม  จุดมุ่งหมายของการเปิดชั้นเรียนในครั้งนี้  คือ  การฝึกฝนตนเองให้มีความชำนาญเพื่อการเป็น Coach ให้กับคุณครูคนอื่นได้  ก่อนการเปิดชั้นเรียนฉันมีความกังวลในหลายเรื่องไม่ว่าจะเป็นการสอนนักเรียนที่ห่างหายไปหลายภาคเรียน  การเปิดชั้นเรียนในเรื่องเรขาคณิต  ที่ตนเองไม่ค่อยถนัด  เพราะเป็นเรื่องที่ดูเหมือนว่าจะเป็นรูปธรรมแต่มันก็มีความเป็นนามธรรมซ่อนอยู่มาก และที่กังวลที่สุด คือ การทำงานในหน้างานตนเองไม่ได้ตามกำหนดเวลาเพราะการเปิดชั้นเรียนในแต่ละครั้งที่ผ่านมาใช้เวลามากเหลือเกิน  แต่ทั้งหมดนี้ที่กังวล  ต้องวางมันไว้เพราะรู้ว่าการเปิดชั้นเรียนสร้างการเรียนรู้ให้กับตนเองและเพื่อนครูในทีมได้อย่างมหาศาล
ในการ Pre แผนวันแรก  ฉันได้เริ่มต้นเขียนความรู้สะสมเดิม  ความรู้  ทักษะและสมรรถนะที่ต้องการให้นักเรียนสร้างขึ้นบนกระดาน  ครูปาดถามทันทีว่า “เนี้อหาที่เขียนไว้นั้น  เชื่อมโยงกันอย่างไร”  ฉันในตอนนั้นนิ่งไปชั่วขณะ  คิดสิ่งใดไม่ออกเลยในตอนแรก  แม้ว่าในที่สุดจะพยายามอธิบายและตอบออกมาได้  นี่เพียงจุดเริ่มต้นก็พบความไม่ชัดเจนในความรู้ของตนเอง  การ Pre แผนในวันนี้ผ่านไปอย่างไม่ทุลักทุเลอย่างที่เคยๆ สามารถจบได้ในเวลาที่กำหนดแต่ฉันต้องกลับไปพิมพ์แผนรายคาบอย่างละเอียดเพื่อนำกลับมาพูดคุยกันอีกครั้งหนึ่ง  ฉันค่อนข้างมั่นใจในเรื่องการทำแผน เพราะได้มีโอกาสทำแผนเปิดชั้นเรียนมาหลายครั้ง  รวมทั้งที่เคยสอนให้คุณครูท่านอื่นทำ  แต่ปรากฏว่าเมื่อกลับมาคุยแผนละเอียดในครั้งต่อมาแผนก็ยังถูกแก้ไขอีก  แก้ไขเพื่อไปสู่สิ่งที่ดีกว่า  ดีกว่ามากเพราะทำให้ค้นพบการเขียนแผนที่สั้นกระชับแต่ชัดเจน  เป็นแผนละเอียดที่สามารถทำให้ผู้ที่ไม่ได้เข้าร่วมคุยแผนอ่านแล้วเข้าใจ  เป็นแผนที่มีคำถามที่นำไปสู่การเรียนรู้ที่วางเป้าหมายไว้และเป็นแผนที่ระบุแม้กระทั่งจำนวนอุปกรณ์ที่ทั้งครูและนักเรียนต้องเตรียม
และแล้วการ While ครั้งที่ ๑ ของการเปิดชั้นเรียนนี้ก็ได้เริ่มต้นขึ้น  ชั้นเรียนดำเนินไปตามการเรียนรู้ของนักเรียน  ครูผู้สอนที่มีความชัดเจนในขั้นตอนที่อาจเป็นผลมาจากการทำแผนรายคาบที่ชัดเจน   ฉันรู้สึกราวกับว่ายกภูเขาออกจากอก  แม้การสอนไม่จบตามแผน  แต่ก็โล่งใจอย่างบอกไม่ถูก เพราะก็คิดว่าตนเองพยายามเต็มที่  ในการเปิดชั้นเรียนในครั้งนี้  ฉันมีโอกาสได้ While ๔ ครั้ง  
ครั้งที่ ๑  พบทันทีว่าความรู้สะสมเดิมที่คาดเดาไว้ผิดบางส่วนแต่เป็นส่วนที่มีความสำคัญในการ While ครั้งต่อไป จึงมีการจัดเวลานอกเวลาเรียนเพื่อซ่อมเสริมความรู้ที่ขาดหายไป  
ครั้งที่ ๒  มีการใช้คำถาม “ใครค้นพบอะไรบ้าง” แทนที่คำถามนี้จะได้ในสิ่งที่ครูต้องการ  กลับเป็นว่าคำถามนี้กลายเป็นอุปสรรคในการสอนของครูและทำให้นักเรียนจับประเด็นในการเรียนรู้ไม่ถูกจุด   
ครั้งที่ ๓  เป็นแผนการสอนที่มีการแลกเปลี่ยนเพื่อการอธิบายเหตุผลเชิงตรรกะ  ที่ครูต้องใจเย็น  รอคอยและต้องพยายามดึงความเข้าใจของนักเรียนออกมาผ่านการอธิบายอย่างเป็นเหตุเป็นผล
ครั้งสุดท้าย  คือแผนที่จะต้องมีการใช้ความรู้  ทักษะและสมรรถนะทั้งหมดที่สะสมมาต่อยอดในการแก้ปัญหาสุดท้าย
และในช่วงเวลาของการ Post  เป็นช่วงเวลาที่เราได้มีโอกาสทบทวนและสังเกตตนเองทั้งผ่านการมองด้วยตนเองและผ่านการมองของผู้อื่น   ซึ่งการ Post ที่จะนำไปสู่การเรียนรู้และพัฒนาการเรียนการสอนได้  ควรประกอบด้วยประเด็น  คือ  พฤติกรรมครู  ความสัมพันธ์ของครูกับนักเรียน  นักเรียนกำลังคิดอะไรและวิธีการเรียนรู้ของนักเรียน
ซึ่งเสียงสะท้อนจากการ Post ในการเปิดชั้นเรียนครั้งนี้ทำให้ฉันได้พบว่า
ห้องเรียนของฉันในแต่ละครั้งค่อนข้างเห็นภาพของความสัมพันธ์  การมีปฏิสัมพันธ์ระหว่างครูและนักเรียน  และการใช้คำถามที่ดี  ก่อให้เกิดการเรียนรู้ได้ดี  ซึ่งครูปาดบอกว่าปัจจัยความสำเร็จน่าจะเป็นเพราะว่าครูมีความเข้าใจในสิ่งที่สอน  ฟังและพยายามทำความเข้าใจความคิดของนักเรียน   อาการผ่อนคลายและการทำอะไรทีละอย่างของครู
และจากการตั้งคำถาม  “ใครค้นพบอะไรบ้าง”  ทำให้เราพบว่าจะต้องมีกระบวนการในนำไปสู่การค้นพบ  คือ  
๑. ต้องมีการได้ทดลอง  ค้นคว้า  พยายามพิสูจน์  
๒. การมองหา pattern
๓. การมองหาความสัมพันธ์
๔. การพยายามอธิบายเหตุผลและการเชื่อมโยงกับความรู้เดิมด
ในช่วงเวลาของการแลกเปลี่ยนการเรียนรู้  ฉันได้เรียนรู้ว่าวัฒนธรรมที่สำคัญที่ครูต้องช่วยกันทำให้เกิดในทุกวิชา  คือ  เมื่อมีหนึ่งคนพูด  คนที่เหลือต้องให้เกียรติผู้พูดด้วยการเป็นผู้ฟังที่ดี  รวมไปถึงการยกมือเมื่อต้องการแลกเปลี่ยน  ตอบและถามคำถาม และเมื่อครูให้โอกาสก็จะต้องยืนพูดเพื่อให้ผู้อื่นรู้ว่าใครเป็นผู้พูด  จึงจะทำให้เกิดการเรียนรู้อย่างทั่วถึงโดยเฉพาะชั้นเรียนที่ต้องการให้นักเรียนอธิบายเหตุผล
และในทุกครั้งของการ While ไม่มีครั้งใดเลยที่สอนจบตามแผนที่ Pre ไว้  ฉันต้องตัดสินใจปรับแผนเสมอทั้งตัดออกหรือเพิ่มเติมเข้าไปซึ่งส่วนใหญ่เป็นการตัดสินใจที่ค่อนข้างดีจนส่งผลให้ในครั้งสุดท้ายเห็นการนำความรู้  ทักษะที่ได้สะสมมาใน ๓ ครั้งมาใช้ในโจทย์สุดท้ายได้อย่างเหมาะสมและอยู่ในกำหนดเวลา  ครูปาดบอกว่าเป็นเพราะครูเข้าใจความรู้สะสมเดิมและสมรรถนะของนักเรียน  รวมทั้งเข้าใจลำดับขั้นของเนื้อหาที่ต้องการสอน
เมื่อการเปิดชั้นเรียนสิ้นสุดลง  คุณครูหลายคนในทีมสะท้อนความรู้สึกว่าไม่รู้สึกเหนื่อยเหมือนหลายครั้งที่ผ่านมา  มีความสุขและมันช่างผ่านไปอย่างรวดเร็ว  ครูปาดบอกว่าสิ่งที่ทำให้พวกเรารู้สึกเช่นนี้เพราะ  ทีมเราเคยเหนื่อยมาแล้วในระยะเวลาเกือบ ๒ ปี  ทำให้เรามีการพัฒนาความสามารถในการทำงานร่วมกันเป็นทีมแต่ก็จะต้องมีการต่อยอดความสามารถในการทำงานคนเดียวโดยเราจะต้องพัฒนาตนเองให้มีความเชี่ยวชาญในวิชาและการทบทวนตนเองอยู่เสมอโดยอาศัยแบบบันทึก LS เป็นเหมือนคู่คิดเพราะจะทำให้เราเห็นและเข้าใจตนเองผ่านตนเองอยู่เสมอ
พบแล้ว...การเรียนรู้แบบครูเพลิน  แบบเพลิน เพลิน ...
