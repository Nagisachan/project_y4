
โรงเรียนประถม
Open Approach กระบวนการเรียนรู้ที่ ‘เปิดศักยภาพ’ เด็กและครู
บรรยากาศห้องเรียนที่นักเรียนกระตือรือร้น แข่งกันยกมือตอบคำถาม ขณะที่ครูคอยเขียนคำตอบของแต่ละคนลงบนกระดานหน้าห้อง ไม่ชี้ว่าคำตอบของใครถูกหรือผิด แต่นำสิ่งที่นักเรียนตอบมาคิดเป็นโจทย์ใหม่กลับไปท้าทายให้นักเรียนได้เรียนรู้และขบคิดต่อ คงไม่มีใครคาดคิดว่าห้องเรียนที่มีชีวิตชีวา ทั้งครูและนักเรียนต่างตื่นตัวกับการเรียนรู้เช่นนี้จะเป็นห้องเรียนวิชาคณิตศาสตร์ แต่สำหรับห้องเรียนคณิตศาสตร์ที่ใช้วิธีการแบบเปิด (Open Approach) นี่คือภาพที่พบเห็นได้เป็นปกติ

เปิดโอกาสให้นักเรียนสร้างความรู้ด้วยตัวเอง
กระบวนการเรียนรู้แบบเปิด (Open Approach) เป็นนวัตกรรมการจัดการเรียนการสอนคณิตศาสตร์ของประเทศญี่ปุ่น ที่เปิดพื้นที่ให้กับความคิดที่หลากหลายของนักเรียน และให้นักเรียนใช้พื้นฐานความรู้เดิมทำความเข้าใจความรู้ใหม่ด้วยตนเอง จากโจทย์สถานการณ์ปัญหาปลายเปิดในชีวิตจริง (Real world situation) ที่ครูสร้างขึ้น ซึ่งเป็นโจทย์ที่มีแนวทางแก้ไขปัญหาหลากหลาย และครูก็แสดงให้นักเรียนเห็นว่าครูยอมรับแนวคิดที่หลากหลายนั้น ไม่ได้จำกัดเฉพาะวิธีการใดหนึ่งเดียว ทำให้นักเรียนกล้าที่จะนำเสนอแนวคิดของตนเอง ไม่กลัวผิด ไม่ว่าวิธีการของตนจะเหมือนหรือต่างกับเพื่อน บรรยากาศห้องเรียนที่เปิดกว้าง และคำถามท้าทายความคิดจากครู จะทำให้นักเรียนสามารถเข้าใจองค์ความรู้ทางคณิตศาสตร์ด้วยตัวเอง

กระบวนการเรียนรู้คณิตศาสตร์ด้วยวิธีการแบบเปิด (ทำเป็นกราฟิก)
๑.การนำเสนอสถานการณ์ปัญหาปลายเปิด ให้นักเรียนรู้สึกว่าปัญหานี้เป็นปัญหาของนักเรียนเองที่จะต้องแก้ไข
๒.การแก้ปัญหาของนักเรียน ด้วยการเขียนแนวคิดในการแก้ปัญหา
๓.การอภิปรายและเปรียบเทียบแนวคิดทั้งชั้นเรียน เพื่อเชื่อมโยงแนวคิดต่างๆ ของนักเรียนไปสู่แนวคิดหลักทางคณิตศาสตร์
๔.การสรุป นักเรียนได้หลักการทางคณิตศาสตร์ร่วมกัน

ครูโกเมน อ้อชัยภูมิ ครูวิชาคณิตศาสตร์ฝ่ายประถม อธิบายว่า คณิตศาสตร์เป็นเรื่องราวที่ปรากฏอยู่ในธรรมชาติ ที่นักเรียนจะต้องสังเกต เรียนรู้และทำความเข้าใจด้วยตัวเอง แต่การสังเกตจะเกิดขึ้นได้ ครูต้องช่วยสร้างกระบวนการพานักเรียนไปสังเกต ด้วยการตั้งคำถามโดยใช้สถานการณ์ปัญหาปลายเปิดที่อยู่ในวิถีชีวิตของนักเรียนเป็นสถานการณ์เริ่มต้น ชี้ชวนให้นักเรียนสังเกตและขบคิด จนกระทั่งเข้าใจแนวคิด (Concept) ทางคณิตศาสตร์ที่ครูซ่อนไว้ในสถานการณ์นั้นๆ
ตัวอย่างเช่นเรื่องการคูณเศษส่วนในระดับชั้น ป.๖ 
“นักเรียนเคยเรียนเรื่องการคูณเศษส่วนเบื้องต้นในชั้น ป.๕ มาแล้ว พอมาถึง ป.๖ จะเป็นการคูณเศษส่วนที่ซับซ้อนขึ้น คือ การคูณเศษส่วนด้วยเศษส่วน ซึ่งนักเรียนส่วนใหญ่จะนึกไม่ออก ครูจะไปบอกตรงๆ ว่าคือ เศษคูณเศษ ส่วนคูณส่วน ไม่ได้ แต่ต้องให้นักเรียนใช้ความรู้เดิมที่มีอยู่มาพิจารณาและสร้างกระบวนการทำความเข้าใจด้วยตัวเอง โดยครูมีสถานการณ์พร้อมภาพประกอบให้ว่า มีเล้าหมูอยู่เล้าหนึ่ง รั้วของเล้าหมูมีพื้นที่เป็นตารางเมตร เด็กคนนี้มีสีอยู่ ๑ ส่วน ๑๐ กระป๋อง หรือ ๑ เดซิลิตร ลองทาสีรั้วแล้วได้ ๓ ส่วน ๔ ตารางเมตร ระหว่างที่ครูเล่า นักเรียนจะฟัง ดูภาพประกอบและจินตนาการตาม ครูก็ใช้สถานการณ์ของเด็กคนนี้มาเป็นหัวข้อการอภิปรายว่า ถ้าเด็กคนนี้ไม่ได้มีสีแค่นี้ล่ะ แต่มี ๓ เดซิลิตร จะทาสีได้เท่าไร นักเรียนก็จะคาดเดาแล้วว่า มีสีมากขึ้นก็ต้องทาได้มากขึ้นสิ โดยที่ไม่รู้สึกว่านี่คือการคูณ แต่เป็นเรื่องราวที่เกิดขึ้นในชีวิตประจำวันทั่วๆ ไป มีสีมากก็ทาได้มาก มีสีน้อยก็ทาได้น้อย แต่ในสถานการณ์ทั่วไปนี้ครูได้ซ่อนเงื่อนไขให้นักเรียนต้องใช้ความรู้ทางคณิตศาสตร์ (การคูณเศษส่วน) มาขบคิด ว่าถ้ามีสีเท่านี้จะทาได้พื้นที่เท่าไร ปรับเปลี่ยนตัวเลขไปเรื่อยๆ แล้วถ้าปริมาณสีไม่ได้เป็น ๑, ๒, ๓ แต่มีสี ๑ ส่วน ๓ เดซิลิตรล่ะ จะทาได้เท่าไร นักเรียนก็จะคิดตามแล้วว่า ๑ ส่วน ๓ เดซิลิตรก็ต้องทาสีได้น้อยลง เริ่มคิดว่าตัวเลขเศษส่วนที่ครูถามตอนต้นกับเศษส่วนในตอนท้ายสัมพันธ์กันอย่างไร เขาต้องนำความรู้เดิมมาขบคิดและหาวิธีการแก้ปัญหาด้วยตัวเอง แล้วอธิบายวิธีการนั้นให้ครูและเพื่อนๆ ฟัง นักเรียนบางคนอธิบายด้วยการวาดรูป บางคนใช้เส้นจำนวน หรือคนที่เก่งคณิตศาสตร์ก็ใช้สัญลักษณ์ทางคณิตศาสตร์มาอธิบาย เราจะเห็นความหลากหลายของวิธีการแก้ปัญหาที่มาจากโจทย์ปัญหาเดียวกัน”
“กระบวนการข้างต้นสอดคล้องกับธรรมชาติการเรียนรู้ของนักเรียนที่เริ่มจากเรื่องใกล้ตัว เอาตัวเองเข้าไปเรียนรู้ ลงมือ และขบคิด (Hand and Head) จากนั้นเป็นการแลกเปลี่ยนเรียนรู้ระหว่างกัน (Heart) ด้วยการอธิบายความคิดของตนเองและรับฟังความคิดของเพื่อนๆ ถึงตอนนี้นักเรียนจะเห็นวิธีคิดที่หลากหลาย เริ่มเปรียบเทียบ เริ่มสงสัยว่าทำไมเพื่อนคนนั้นคิดแบบนี้ แล้วทำไมคนนี้คิดแบบนั้น เริ่มนำความคิดของตัวเองและของเพื่อนมาประมวล คิดวิเคราะห์ และคิดสังเคราะห์ โดยครูคอยตั้งคำถามกระตุ้นในประเด็นที่อยากให้นักเรียนคิดต่อเพื่อขยายมุมมองไปสู่การวิเคราะห์ที่ลึกขึ้น เช่น ใน ๓-๔ วิธีการที่นักเรียนบอกมา มีอะไรที่เหมือนกันบ้าง วิธีไหนอธิบายสิ่งที่ครูถามได้ชัดและรวดเร็วที่สุด คำถามของครูจะช่วยให้เรียนสังเกตเห็นคีย์เวิร์ดที่เป็นแนวคิดหลักของคาบเรียนนั้นปรากฏอยู่ในวิธีการต่างๆ ที่พวกเขานำเสนอ”
“จากโจทย์ข้างต้น นักเรียนจะเห็นว่า ๓-๔ วิธีการนั้นมีสิ่งที่เหมือนกัน คือ การแบ่ง ไม่ว่าจะเป็นการแบ่งภาพ แบ่งเส้นจำนวน หรือแบ่งจำนวน การจะแก้ปัญหาเรื่องเศษส่วน เขาต้องรู้จักการแบ่ง มองเห็นว่าเศษส่วนคือการแบ่ง ๑ ออกเป็นหลายส่วน นี่คือแนวคิดหลักของคาบเรียนนี้ที่นักเรียนทุกคนจะต้องเข้าใจตรงกันในท้ายที่สุด”

เปิดพื้นที่การคิด ทุกคนเรียนคณิตศาสตร์ได้
สิ่งที่ต่างออกไปในห้องเรียนคณิตศาสตร์ที่ใช้วิธีการแบบเปิด คือ การเปิดพื้นที่ให้กับแนวคิดที่หลากหลายของนักเรียน ไม่ได้ยึดติดกับสูตรใดสูตรหนึ่งหรือวิธีการใดวิธีการหนึ่ง จึงเกิดวิธีการแก้ปัญหาที่หลากหลายในโจทย์เดียวกัน ทำให้นักเรียนทุกคนสามารถเข้าถึงและเข้าใจคณิตศาสตร์ได้ ไม่จำกัดเฉพาะนักเรียนที่เก่งคณิตศาสตร์เหมือนที่ผ่านมา
“ธรรมชาติของห้องเรียนจะมีทั้งคนที่เก่งคณิตศาสตร์ คนที่อยู่ในระดับกลางๆ และคนที่ไม่ถนัดหรือไม่ชอบคณิตศาสตร์ ครูจะต้องวางแผนไว้ล่วงหน้าว่าจะทำอย่างไรให้นักเรียนทุกกลุ่มสามารถเรียนรู้ร่วมกันได้ ดังนั้นนอกเหนือไปจากบทเรียนและสถานการณ์ปัญหาปลายเปิดแล้ว ครูต้องสร้างบรรยากาศถ้อยทีถ้อยอาศัยให้เกิดขึ้นในชั้นเรียน เปิดพื้นที่ให้นักเรียนทุกคนมีโอกาสแลกเปลี่ยนความรู้หรือความคิดของตน ไม่ให้เกิดบรรยากาศการโอ้อวดความรู้หรือเยาะเย้ยว่าความคิดของใครผิด เช่น ถ้าวันไหนนักเรียนที่ไม่ค่อยเก่งคณิตศาสตร์กล้าพูดแสดงความคิด อาจเป็นแค่คำพูดสั้นๆ อย่างเห็นด้วย ไม่เห็นด้วย ครูต้องรีบพูดชื่นชม หรือคนเก่งที่มักจะตอบตลอดเวลา ครูอาจจะบอกว่า ครูเข้าใจว่า ด.ช....จะต้องรู้อย่างแน่นอน ลองดูสิว่าคนอื่นจะรู้ไหมว่า ด.ช....จะตอบว่าอย่างไร วิธีการนี้ช่วยเปิดพื้นที่ให้นักเรียนคนอื่นได้มีส่วนร่วม โดยเฉพาะนักเรียนที่ไม่เก่งคณิตศาสตร์ ส่วนนักเรียนที่เก่งแม้ไม่ได้ตอบ แต่ความรู้จะยังอยู่กับเขาและเขาจะคอยฟังเพื่อนว่าคิดตรงกับตนไหม ทำให้เกิดบรรยากาศของการฟังกัน และทำให้ห้องเรียนเป็นของทุกคน” ครูโกเมนกล่าว
บรรยากาศการเรียนที่ทำให้นักเรียนรู้สึกมีพื้นที่และได้รับการยอมรับเช่นนี้ ทำให้นักเรียนที่อ่อนคณิตศาสตร์จนเกิดทัศนคติด้านลบกับวิชาคณิตศาสตร์ กลับมามีกำลังใจที่จะเรียนรู้ เห็นได้จากนักเรียนในกลุ่มนี้หลายคนเริ่มแสดงความคิดเห็นในชั้นเรียนมากขึ้น คอยตามแบบฝึกหัดจากครู จากที่แต่เดิมจะไม่สนใจและครูต้องเป็นฝ่ายถามหรือติดตามงาน รวมทั้งมีผลการเรียนคณิตศาสตร์ที่ดีขึ้น
“การฟังกัน ยอมรับความคิดเห็นที่แตกต่าง ไม่เยาะเย้ยหรือไม่โอ้อวดกัน แต่ช่วยกันเรียน ช่วยกันแก้โจทย์ของครู ผมว่าสิ่งเหล่านี้คือระบบคุณธรรมที่แทรกอยู่ในวิธีการเรียนรู้แบบเปิด” ครูโกเมนกล่าว

เปิดประตูสู่การเรียนรู้ในศตวรรษที่ ๒๑
ครูสกุณี บุญญะบัญชา ครูใหญ่ฝ่ายประถม โรงเรียนรุ่งอรุณ อธิบายว่า วิธีการเรียนรู้แบบเปิดทำให้กระบวนการในห้องเรียนเปลี่ยนไป ครูต้องเอาใจใส่กับการให้สถานการณ์ปัญหาปลายเปิดในแต่ละชั่วโมงอย่างมาก เพราะถ้านักเรียนไม่รู้สึกว่าอยากมีส่วนร่วมหรืออยากแก้ไขสถานการณ์ปัญหาที่ครูให้ ความหลากหลายของความคิดในการแก้ปัญหาจะเกิดขึ้นน้อย ครูจึงต้องพยายามให้นักเรียนรู้สึกว่าสถานการณ์ปัญหาที่เกิดขึ้น เป็นปัญหาของนักเรียนเอง นักเรียนจึงจะอยากคิดแก้ปัญหา การประมวลความรู้เพื่อทำความเข้าใจแนวคิด (Concept) ทางคณิตศาสตร์จะง่ายขึ้น การใช้วิธีการแบบเปิดนี้ ครูจะมียุทธวิธีที่ทำให้นักเรียนไม่รู้สึกว่าครูเป็นผู้บอกความรู้ แต่นักเรียนเป็นผู้ที่คิดได้เอง
“วิธีการแบบเปิดนี้สอดคล้องกับการเรียนรู้ในศตวรรษที่ ๒๑ ที่ความรู้นั้นหาได้ง่าย เพราะเรามีสื่อเทคโนโลยีต่างๆ ที่จะเข้าหาความรู้นั้นได้ทันที โรงเรียนจึงควรมีหน้าที่สอนนักเรียนให้มีวิธีการและกระบวนการในการเรียนรู้ ที่จะเข้าไปค้นหาและทำความเข้าใจด้วยตัวเอง แต่นักเรียนยังมีประสบการณ์น้อย เขายังไม่รู้ว่าตัวเองควรรู้อะไร ด้วยวิธีการใด กระบวนการของครูจึงเป็นเงื่อนไขให้เขาเกิดความคิด ความเข้าใจ และความรู้ด้วยตัวเขาเอง การสอนจึงมีลักษณะที่เปลี่ยนไป ครูไม่ใช่ผู้ชี้ขาดความคิดหรือคำตอบสำเร็จรูปอีกต่อไป” ครูใหญ่โรงเรียนประถม กล่าว
สอดคล้องกับแนวคิดของ ผศ.ดร.ไมตรี อินทร์ประสิทธิ์ คณบดีคณะศึกษาศาสตร์ มหาวิทยาลัยขอนแก่น ผู้นำนวัตกรรมนี้เข้ามาใช้ในประเทศไทย ที่เคยกล่าวไว้ว่า “เวลาในห้องเรียนไม่ใช่เวลาของครู เวลาของครูอยู่นอกห้องเรียน เป็นเวลาที่ครูต้องไปเตรียมการมา เวลาในห้องเรียนซึ่งมีอยู่อย่างจำกัดนั้น เป็นเวลาของนักเรียน ครูมีหน้าที่สนับสนุนการเรียนของนักเรียน ไม่ใช่สอนตามที่ครูต้องการ”

เปิดมุมมองครู นักเรียนทุกคนเรียนรู้ได้
จากกระบวนการเรียนคณิตศาสตร์ด้วยวิธีการแบบเปิดที่กล่าวมาข้างต้น จะสังเกตเห็นว่าห้องเรียนจะประสบผลสำเร็จตามแผนการเรียนรู้ที่วางไว้หรือไม่ ครูคือปัจจัยสำคัญ โดยครูโกเมนสรุปคุณสมบัติสำคัญของครูในวิธีการแบบเปิดไว้ ๔ ประการ คือ
๑.ครูต้องเชื่อในความจริงที่ว่า คนทุกคนสามารถเรียนรู้ได้ด้วยตัวเอง ความเชื่อเช่นนี้จะทำให้ครูทำแผนการสอนด้วยเป้าหมายที่ชัดเจนว่า นักเรียนต้องเป็นคนสังเกตและสร้างความรู้ด้วยตนเอง 
๒.ครูต้องเป็นนักฟังและนักสังเกต สังเกตทั้งนักเรียนและตัวเนื้อหาที่สอน ว่าเนื้อหาในคาบเรียนนั้นมีแก่นหรือแนวคิดหลักอะไร นักเรียนแต่ละคนมีวิธีการเรียนอย่างไร แล้วสร้างกระบวนการให้นักเรียนเข้าใจแนวคิดนั้นด้วยวิธีการของเขาเอง ดังที่อาจารย์ไมตรีเคยกล่าวไว้ว่า ครูต้องไม่ทิ้งเด็กที่อยู่ข้างหลัง เพราะเด็กทุกคนเรียนได้หมด อยู่ที่ปัญญาของครูว่าจะออกแบบการเรียนรู้ให้สอดคล้องกับเด็กมากน้อยแค่ไหน การที่เด็กเรียนไม่ได้ไม่ใช่ความผิดของเขา แต่เป็นความจริงที่ครูต้องทำ ทำไม่ได้ก็ยอมรับแล้วค่อยๆ คิด ค่อยๆ เรียนรู้ ดังนั้นในวิธีการแบบเปิดนี้ ครูต้องฟัง สังเกต และเข้าใจนักเรียนให้มาก
๓.ครูต้องรู้จักตั้งคำถาม เพราะในวิธีการแบบเปิดนี้ครูจะไม่บอกความรู้ให้นักเรียนตรงๆ แต่ต้องคิดว่าจะชวนนักเรียนไปค้นพบความรู้ด้วยตัวเองได้อย่างไร 
๔.ครูต้องเรียนรู้จากสิ่งที่นักเรียนคิด เข้าใจสิ่งที่นักเรียนเขียนหรือบอกออกมา แล้วถึงจะพานักเรียนไปสู่แนวคิดหลักได้ ดังนั้นครูต้องใจเย็นและยอมรับความคิดเห็นที่แตกต่าง ไม่ด่วนสรุปว่าความคิดของใครถูกหรือผิด แต่คอยทำความเข้าใจการคิดและการให้เหตุผลของนักเรียนแต่ละคน ตั้งคำถามเพื่อช่วยขยายความคิด ให้นักเรียนสื่อสารความคิดได้ชัดเจนขึ้น และเชื่อมโยงความคิดที่แตกต่างนี้ไปสู่ความรู้ความเข้าใจในหลักการเดียวกันได้

เปิดใจครูให้พร้อมเรียนรู้และพัฒนา
การนำแนวคิด Open Approach มาใช้จัดการเรียนรู้ในวิชาคณิตศาสตร์นี้ โรงเรียนรุ่งอรุณได้เรียนเชิญผู้เชี่ยวชาญจากศูนย์วิจัยคณิตศาสตรศึกษา คณะศึกษาศาสตร์ มหาวิทยาลัยขอนแก่น และ ผศ.ดร.ไมตรี อินทร์ประสิทธิ์ ผู้อำนวยการศูนย์วิจัยคณิตศาสตรศึกษา และคณบดีคณะศึกษาศาสตร์ มหาวิทยาลัยขอนแก่น มาร่วมสังเกตชั้นเรียนและสะท้อนผลเพื่อพัฒนาวิชาชีพครูคณิตศาสตร์ และทำให้นักเรียนเข้าใจแนวคิดทางคณิตศาสตร์ รู้ว่าคณิตศาสตร์ไม่ใช่แค่การคำนวณ แต่เป็นบริบทในชีวิต โดยมีระบบการศึกษาชั้นเรียน (Lesson Study) เป็นตัวช่วยพัฒนาครูให้สามารถจัดการเรียนรู้แบบเปิดได้

กระบวนการทำงานของครูในระบบ Lesson Study - - -&gt; ร่วมสร้างแผนการสอน + ร่วมสังเกตการสอน + ร่วมสะท้อนผลเพื่อปรับปรุงการสอน (ทำเป็นกราฟิก)

ครูสกุณีอธิบายถึงการศึกษาชั้นเรียนว่า ครูวิชาคณิตศาสตร์ต้องทำงานร่วมกันทุกขั้นตอน ตั้งแต่การทำความเข้าใจแนวคิดเนื้อหาในแต่ละบท และช่วยกันวางแผนการสอนต่อจากนั้น ในระหว่างที่สอนจะมีครูคนอื่น (หนึ่งคนหรือหลายคน) มาร่วมสังเกตการสอนในชั้นเรียน และนำการสังเกตในแต่ละครั้งมาสะท้อนผลร่วมกันโดยมีประเด็นในการสะท้อน เช่น ครูคิดว่าบรรลุวัตถุประสงค์ไหม มีส่วนไหนที่คิดว่าอยากจะพัฒนา และจะพัฒนาอย่างไร เพื่อนำความเห็นทั้งหลายไปปรับเปลี่ยนและพัฒนาการจัดการเรียนการสอนในครั้งต่อไป ซึ่ง Open Approach กับ Lesson Study นี้ควรทำควบคู่กันไป เพราะบางครั้งครูผู้สอนอาจยังไม่เข้าใจแนวคิดของบทเรียนนั้นมากพอ หรืออาจมองเห็นภาพของห้องเรียนไม่ครบถ้วน การมีเพื่อนครูมาช่วยคิดและช่วยมองจะทำให้ครูมีวิธีการพัฒนาการสอนของตัวเองได้ดีขึ้น
อย่างไรก็ตามวิธีการสอนแบบเปิดและแนวทางการพัฒนาครูลักษณะนี้ต่างไปจากความเคยชินเดิมของครูไม่น้อย ดังนั้นสิ่งที่ครูต้องปรับเป็นอย่างแรกในการสอนคณิตศาสตร์ด้วยวิธีการแบบเปิด คือ การปรับใจ โดยมีพื้นฐานมาจากการร่วมอบรมปฏิบัติธรรมที่โรงเรียนรุ่งอรุณจัดขึ้นเป็นประจำ สม่ำเสมอ ทั้งในและนอกโรงเรียน ช่วยวางรากฐานจิตใจครูรุ่งอรุณให้อ่อนน้อม พร้อมเรียนรู้สิ่งใหม่ๆ อยู่เสมอ ดังเช่นตัวอย่างประสบการณ์ของครูโกเมนเมื่อครั้งเริ่มนำวิธีการแบบเปิดมาใช้ในช่วงแรกๆ
“ตอนนั้นยอมรับเลยว่ารู้สึกกังวลที่มีคนมาดูเราในห้องเรียน ไม่ว่าจะคนเดียวหรือหลายคน เพราะธรรมชาติของคนย่อมกลัวผิด กลัวพลาด กลัวว่าเขาจะมาต่อว่า ความรู้สึกนี้จะออกมาก่อนโดยไม่รู้ตัว แต่พอผ่านไปเราเริ่มมองเห็นตัวเอง ก็พยายามก้าวข้ามความรู้สึกกลัวไปมองที่เจตนาของคนที่มาสังเกตการณ์ในห้องเรียนแทน แล้วเราก็พบว่า เขาไม่ได้ตั้งใจมาดูเพื่อจับผิดหรือว่ากล่าวเรา แต่มาเพื่อช่วยเหลือเรา สิ่งที่อาจารย์ไมตรี อาจารย์ประภาภัทร คุณครูใหญ่ฝ่ายประถม หรือเพื่อนครูบอกกับเราไม่ใช่การว่ากล่าว แต่คือความจริงที่เกิดขึ้นในชั้นเรียน และเป็นสิ่งที่เราก็อยากทำให้ได้ พอเราก้าวข้ามความรู้สึกกลัวนี้มาได้ก็จะกลายเป็นความอยากรู้ ใจเราจะเริ่มเปิด เริ่มฟัง เริ่มยอมรับสิ่งที่คนอื่นบอก และเริ่มเห็นความไม่สมบูรณ์แบบของตัวเอง รู้สึกว่าการทำงานในวิชาชีพครูนี้ยังมีอีกหลายเรื่องที่เรายังไม่เข้าใจ ทั้งในแง่ของกระบวนการและเนื้อหา สิ่งเหล่านี้ทำให้เรามีความสุขและสนุกกับการออกแบบแผนการสอน การสอน และการพัฒนาตนเองในทุกๆ วัน”
ประสบการณ์ของครูโกเมนเป็นตัวอย่างหนึ่งที่สะท้อนให้เห็นว่า วิธีการแบบเปิด หรือ  Open Approach นี้ ไม่เพียงเปิดพื้นที่ให้กับความคิดและศักยภาพที่หลากหลายของนักเรียน แต่ยังเป็นวิธีการสอนที่เปิดมุมมองของครู ช่วยพัฒนาครูทั้งในด้านสติปัญญา จิตวิญญาณความเป็นครู และใจที่อ่อนน้อมพร้อมรับฟังผู้อื่นเพื่อประโยชน์ในการพัฒนาตนเอง
วิธีการเรียนเช่นนี้จึงไม่เพียงพัฒนาสติปัญญา แต่ยังพัฒนาจิตใจของทั้งครูและนักเรียนไปพร้อมกัน 
