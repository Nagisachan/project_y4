

สิ่งที่น่ากลัวที่สุด  
คือ  การคิดไปเอง

ช่วงเวลาครึ่งปีหลังของปีการศึกษา ๒๕๕๗ นี้  ได้ถอดตัวเองจากการเป็นครูคณิตศาสตร์เพื่อให้คุณครูคนใหม่ได้ลงสอนแต่ยังมีอีกบทบาทหนึ่งที่ยังได้มีโอกาสทำอย่างต่อเนื่อง  คือ  การเป็นครูประจำชั้นของนักเรียนชั้น ๖/๒   
เด็กชั้น ๖ เป็นเด็กที่อยู่ในช่วงวัยที่กำลังก้าวย่างสู่วัยรุ่น  วัยที่ต้องการเหตุผล  วัยที่มีความสนใจเพื่อนต่างเพศ  และให้ความสำคัญกับเพื่อนมาก  ปัญหาส่วนใหญ่จึงไม่พ้นเรื่องเพื่อน  ปัญหาที่เด็กๆ มักมาเล่าสู่กันฟัง  คือ  เรื่องทะเลาะกับเพื่อน  บางทีก็กลุ่มนักเรียนหญิงทะเลาะกับกลุ่มนักเรียนชายในคาบเรียนกีฬาที่มีการแข่งขันกัน  ฝ่ายหญิงก็บอกว่าฝ่ายชายเล่นแรง  ฝ่ายชายก็บอกว่าฝ่ายหญิงชอบมาว่า  หรือบางทีเพื่อนก็มาล้อว่าชอบคนนั้นคนนี้  ซึ่งวิธีการที่ครูใช้เป็นตัวช่วยในการสร้างความเข้าใจ  คือ  การจัดวงกลมกัลยาณมิตรให้เด็กๆ ทั้งหมดได้มานั่งเป็นวงกลมและพูดคุยกัน  โดยครูจะเริ่มเปิดประเด็นให้แต่ละฝ่ายเล่าเรื่องที่เกิดขึ้น  ให้เขาบอกถึงเหตุที่ต้องทำเช่นนั้น  เพื่อให้เขาเข้าใจกันมากขึ้นว่าแท้จริงต่างฝ่ายต่างคิดอย่างไร  ทำให้หลังจากนั้นเรื่อยมา  เวลาที่พวกเขามีปัญหาก็จะมาร้องขอให้ครูนำพาการพูดคุย  หรือบางครั้งครูก็เห็นเขานั่งพูดคุยกันเอง  จนกระทั่งวันหนึ่งมีนักเรียนหญิงคนหนึ่งเดินมาบอกว่า  เขาสงสารเพื่อนคนหนึ่งในห้อง  เพื่อนๆ ที่สนิทกับเขาจะเลิกคบเขาหมดครูจึงได้จัดวงกลมกัลยาณมิตรกับนักเรียนหญิงของชั้น ๖/๒ ขึ้นอีกครั้ง  เรื่องราวโดยสรุปจากการคุยกันก็คือ  เพื่อนรู้ว่านักเรียนหญิงคนนี้โกหกเพื่อนๆ หลายเรื่อง  และไม่เคยทำได้อย่างที่พูด  ซึ่งทำให้เพื่อนเสียความรู้สึกมากจึงขอไม่เป็นเพื่อนกันต่อไป   การจบวงสนทนาในครั้งนี้จึงทำให้ต่างฝ่ายต่างรู้เพียงว่ามีเหตุผลอะไรในการกระทำและการตัดสินใจแต่ความสัมพันธ์ระหว่างเพื่อนไม่เหมือนเดิม จากนั้นครูจึงได้พูดคุยกับนักเรียนหญิงคนนี้ต่อ  ตัวเขายอมรับได้ว่าเหตุทั้งหมดเป็นผลมาจากการกระทำของตนเอง  เราจึงพูดคุยถึงการแก้ปัญหาในส่วนตัวของเขาเองว่าเขาควรต้องเปลี่ยนแปลงตนเองเพื่อพิสูจน์ให้เพื่อนเห็นว่าเขารับรู้ถึงข้อผิดพลาดจากการกระทำที่ผ่านมาและกำลังพยายามเป็นคนใหม่   หลังจากการพูดคุยกันนักเรียนคนนี้มีความกังวลและมีความเครียด  เพราะอยากให้ทุกอย่างกลับมาเหมือนเดิมเร็วที่สุด  รู้สึกว่าชีวิตขาดเพื่อนไม่ได้  และไม่ค่อยกล้าทำอะไร  เพราะกลัวจะผิด  กลัวเพื่อนจะว่าและไม่ชอบตนเองมากขึ้นอีก  ซึ่งพื้นฐานเดิมของเขาก็เป็นคนที่วิตกกังวลและคิดมากอยู่แล้ว  เมื่อใจป่วย ร่างกายก็ป่วย  ทำให้ขาดเรียนและมีงานค้างสะสม  และพอถึงวันที่อาการป่วยดีขึ้นก็ไม่อยากมาโรงเรียนเพราะคิดไปเองก่อนว่า  ถ้ามาก็ต้องถูกเพื่อนว่าอีก  กลายเป็นเด็กที่ขาดความมั่นใจในตนเอง  และขอคุณแม่ว่าไม่อยากมาโรงเรียนอีกแล้ว  คุณแม่จึงให้ครูคุยกับเขาทางโทรศัพท์ ว่าสิ่งที่เขาคิดเป็นสิ่งที่คิดไปเอง  ยังมีเพื่อนบางคนที่ยังเข้าใจ  และอยากให้มาเริ่มต้นกันใหม่  แต่ขอให้มาโรงเรียนก่อน  เช้าวันรุ่งขึ้นเขายอมมาโรงเรียน แต่ไม่ยอมลงจากรถ  จนในที่สุดครูต้องเดินออกไปรับและส่งเขาเข้าห้องเรียนไป  ในระหว่างวันของการเรียนครูก็พยายามที่จะสังเกตเขา  พบว่าเขาไม่มีความสุขเลย  บางครั้งก็มีวิ่งมาหาแล้วบอกว่าขอกลับบ้าน  ครูก็พาคุยว่าเกิดอะไรขึ้น  แม้ว่าครูจะพูดคุยด้วยเหตุผลอยู่นานแต่เขาก็ดูเหมือนว่าจะไม่ค่อยรับฟังเท่าไร   และครูก็ยืนยันหนักแน่นว่าไม่ให้กลับ  ได้แต่บอกเขาว่าจะเข้าไปอยู่ในห้องเรียนด้วยเพราะอาศัยว่าต้องเข้าสังเกตการสอนอยู่แล้ว  พอหมดวันก็ชวนเขามาพูดคุยกันถึงความสุขและความทุกข์ที่เกิดขึ้นในวันนี้ เพื่อให้เห็นว่าชีวิตคนเราก็ต้องมีทั้งสุขและทุกข์  เขาก็มักพูดว่า “ไม่ได้น่ากลัวอย่างที่คิด”  ก่อนกลับบ้านทุกวันก็ดูเหมือนว่าเขาจะดีขึ้น  แต่พอถึงตอนเช้าอาการไม่อยากมาโรงเรียนก็ยังเกิดขึ้นอีก  ครูต้องคุยสร้างความมั่นใจกันใหม่ในทุกวัน  ทำให้นึกถึงที่เคยอบรมเรื่อง self esteem กับคุณหมอประเสริฐ ผลิตผลการพิมพ์   ว่าวิธีที่แก้ไขมีได้ ๒ วิธี  คือ  กินยาและเลี้ยงใหม่  ซึ่งครูและคุณแม่พากันทำทั้ง ๒ วิธี  คุณแม่พาไปพบคุณหมอทำให้ได้ยาลดความกังวล  และปรึกษาหาวิธีการจัดปรับพฤติกรรมที่บ้านที่เหมาะสม  ส่วนที่โรงเรียนจากประสบการณ์ของการพูดคุยสร้างความเข้าใจที่ผ่านมาทำให้ครูได้เรียนรู้ว่า  ไม่สามารถใช้การพูดคุยด้วยเหตุผลกับเขาได้อีกเพราะแท้จริงแล้วเขามีความเข้าใจในเหตุผลต่างๆ ดีมาก  แต่ขาดความเข้มแข็งและอดทนรอคอย  ครูจึงเลิกการพูดคุยสร้างความเข้าใจแต่เริ่มเลี้ยงเขาใหม่  ทำเหมือนเขาเพิ่งเริ่มต้นมาโรงเรียน  โดยใช้วิธีการพูดคุยว่าวันนี้เขาจะต้องเจอสิ่งใดบ้าง  เพื่อสร้างความมั่นใจก่อน  และเมื่อเขารู้สึกแย่แล้วมาหาครู  ครูก็แค่รับฟังเรื่องราวที่เขากังวลแล้วให้เขากลับไปทำในสิ่งที่ปัจจุบันเขาต้องทำ  เพียงแต่สิ่งที่ครูทำคู่ขนานไปด้วยกัน  คือ  การสร้างสภาพแวดล้อมให้เขาใหม่เพื่อให้เขารู้สึกควบคุมมันได้มากขึ้น  โดยการพูดคุยกับเพื่อนคนอื่นๆ  รวมทั้งพูดคุยกับครูวิชาต่างๆ  ให้เข้าใจว่าเขาเป็นอย่างไรทำให้ทุกคนไม่พูดหรือทำอะไรให้เขากังวลเพิ่มไปอีก  และเมื่อเขาไม่สามารถทนอยู่กับพื้นที่ที่เขารู้สึกไม่ปลอดภัยก็จะพาเขามาอยู่ในพื้นที่ที่เขาควบคุมมันได้บ้าง  แต่ก็จะให้เขามาทำงาน  ให้จดจ่ออยู่กับงาน  แล้วค่อยๆ นำเขากลับไปสู่โลกความจริงที่ต้องเผชิญ  ครูทำเช่นนี้มา ๒ สัปดาห์  เขากล้าเผชิญได้มากขึ้น  เพื่อนที่เคยบอกว่าไม่อยากเป็นเพื่อนด้วยก็ค่อยๆ กลับมาคุยกับเขา ทุกอย่างก็ดูเหมือนจะค่อยๆ ดีขึ้น  แต่เมื่อมาถึงสัปดาห์เตรียมงานชื่นใจซึ่งเป็นการทำงานเป็นกลุ่ม อาการทั้งหมดกลับมาเหมือนที่เป็นวันแรก  ความกังวล  การคิดไปเอง  กลัวในสิ่งที่ยังไม่เกิดขึ้น  แต่ยังดีที่ยังยอมมาโรงเรียน  ครูก็พยายามไม่หวั่นไหว ยังคงให้กำลังใจและพาเขาเผชิญกับสิ่งที่เขากลัวที่สุด  คือ  ความคิดของตนเอง  จนในที่สุด  เขาก็สามารถทำงานกลุ่มไปกับเพื่อนและมีความมั่นใจในการนำเสนอชื่นใจได้ในที่สุด  ก่อนการนำเสนอโครงงาน “ชื่นใจ...ได้เรียนรู้”  เขาบอกกับครูว่า “หนูจะพยายามทำให้ดีที่สุด”  และเมื่อถึงตอนนำเสนอ  เขาทำได้ดีเหมือนดังที่ได้พูดไว้...







ครูนุ่น - พรพิมล  เกษมโอภาส    
ภาควิมังสา ปีการศึกษา ๒๕๕๗
