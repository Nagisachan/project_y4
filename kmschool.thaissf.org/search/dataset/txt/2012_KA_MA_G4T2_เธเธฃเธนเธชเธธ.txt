

สุภาพร    กฤตยากรนุพงศ์ (ครูสุ)        
ครูวิชาการ    สอนวิชาคณิตศาสตร์  ระดับชั้น 4     
หน่วยงานวิชาการ   
รอยยิ้มในชั้นเรียน
มุก 4/3
พรีม 4/1
การเปิดชั้นเรียนมีอะไรที่เปลี่ยนแปลงตัวเรามากมายมีการเรียนรู้เกิดขึ้นรอบๆตัวเราอยู่ตลอดเวลา  และก็มีการเรียนรู้ที่ทำให้เราสะดุดและต้องกลับมาตรวจสอบตนเอง  ทบทวนและไตร่ตรองพิจารณาดูสิ่งที่ทำมีผลอย่างไร  จากการตรวจสมุดบันทึกของนักเรียน ชั้น 4/3และ 4/1   
 


จากประโยคของมุก 4/3 ทำให้ครูสุต้องทบทวนตัวเองทันทีว่า  เรากำลังพูดเร็วกับคาบเรียนต่างๆที่ผ่านมาหรือไม่  เราเกือบจะทำให้ความเข้าใจในการเรียนรู้ของเด็กหายไปบางเวลาหรือเปล่านะ    และประโยคของพรีมก็สะกิดใจและทำให้เรารู้ว่าเป้าหมายอาจไม่ใช่ทั้งหมดของคาบเรียนอาจเป็นเพียงเป้าหมายเล็กๆและสามารถต่อเติมให้กลายเป็นเป้าหมายใหม่ที่เราต้องการให้เกิดขึ้นได้  ถ้านักเรียนเข้าใจในสิ่งที่กำลังเรียนรู้ขณะนั้นอย่างแท้จริง ก็จะเกิดความพยายามและสร้างความเป็นเจ้าของการเรียนรู้เกิดขึ้น และจะสามารถต่อเติมความรู้ใหม่ได้เอง     หลังจากคาบเรียนนั้น    เรากลับมาทบทวนตัวเองและเปลี่ยนวิธีการจัดการเรียนรู้ในคาบเรียนถัดไปใหม่  ด้วยความรู้สึกที่ว่าเพียงคำว่าพยายามคงไม่พอนะ   เราต้องมีเป้าหมายที่ชัดว่าต้องการให้เกิดการเรียนรู้เรื่องใดกับคาบเรียนถัดไปที่มีเพียงเป้าหมายสั้นๆและสามารถต่อยอดไปเป้าหมายใหม่ได้ด้วย    รวมถึงต้องกำกับตนเองให้พูดช้าลงเพื่อให้นักเรียนเกิดความเข้าใจสามารถแก้ปัญหาต่อบนความเข้าใจที่เกิดขึ้นกับตัวนักเรียนเองโดยเราเป็นแค่คนให้คำแนะนำ   
คาบเรียนถัดมา ณ. วันที่ 17 กันยายน 2555  เวลาเรียน 2 คาบ  เรื่องที่ต้องสอน  “เศษส่วนที่เท่ากัน” 
          ความรู้ใหม่ที่ต้องการ
           1. สามารถหาเศษส่วนที่เท่ากันได้  
           2. รู้จักเศษส่วนอย่างต่ำ
           3. อธิบายได้ว่าตัวเศษที่มีค่าเป็นครึ่งของตัว   
               ส่วน เศษส่วนนั้นจะมีค่าเป็น ครึ่งของ 1 หน่วย
            4. นำความรู้สึกทางจำนวนที่ได้ไปต่อยอดเรื่องการ
                เปรียบเทียบเศษส่วน



ความรู้สะสม
 อ่านค่าเศษส่วนในรูปแบบที่ตัวเศษมากกว่าตัวส่วน หรือมีจำนวนเต็มรวมกับเศษส่วนได้
 การแบ่งชนิดของเศษส่วน 
 หลักการแปลงจำนวนคละเป็นเศษเกิน  และการแปลงเศษเกินเป็นจำนวนคละด้วยวิธีการหาร
 


                                                                               






โจทย์สถานการณ์เปิด นักเรียน 6 คน แต่ละคนมีจานสีขนาดเท่าๆ กัน  แต่จำนวนช่องในจานสีจะไม่เท่ากันดังรูป หากคุณครูต้องการเติมสีให้นักเรียนทุกคนโดยต้องได้สีเท่าๆ กัน  คุณครูจะต้องเติมสีอย่างไร  และสีของแต่ละคนอ่านเป็นเศษส่วนได้เท่าไร?





จากการทบทวนตนเอง   เสียงสะท้อนของคู่วิชาจากการสังเกตห้องเรียน และการประเมินพื้นความรู้สะสมของนักเรียนรวมถึงการตรวจสมุดบันทึก  และการแลกเปลี่ยนเรียนรู้ของนักเรียนช่วงนำเสนอ  ทำให้ช่วง pre แผนมีการพูดคุยกับคู่วิชา(คุณครูม่อน-สาวิณี)ด้วยคำถามต่างๆดังนี้
        - ความรู้ใหม่ที่ต้องการมีเรื่องอะไรบ้าง
        - พื้นความรู้สะสมที่เด็กมีเพียงพอในการแก้ปัญหาไหม
        - การแก้ปัญหาของเด็กจะสื่ออย่างไรให้ครูรู้ว่าเด็กเข้าใจคำว่าเศษส่วนที่เท่ากัน
        - ต้องการให้เด็กได้ sense ของจำนวนที่สื่อถึงความหมายที่แสดงความเป็นครึ่งของ 1
       คำถามเหล่านี้ช่วยให้คิดโจทย์สถานการณ์ดีๆ ออกมาได้ในที่สุด       
การประเมินการเรียนรู้
         - นักเรียนบอกความหมายของการเท่ากันของเศษส่วน อธิบายและเชื่อมโยงเศษส่วนที่เท่ากันสู่ครึ่งของ 
            1 หน่วยได้
         - นักเรียนสามารถสังเกตและบอกความสัมพันธ์ของเศษส่วนที่แสดงความเป็นครึ่งได้
         - นักเรียนสามารถระบุถึงเศษส่วนอย่างต่ำได้
 ประเด็นที่เรียนรู้
           หลังจากที่แจกโจทย์นักเรียนส่วนใหญ่มีความตั้งใจ ลงมือทำได้ด้วยตนเอง และเด็กๆก็บอกว่าเข้าใจง่ายจัง  มีหลายคนถามว่าจะเติมสียังไงต้องระบายอย่างไร   แล้วจะรู้ได้ไงว่าเท่ากัน   มีเสียงหนึ่งบอกว่าก็เป็นเศษส่วนต้องแบ่งสิ  แสดงว่าไม่เต็มแบ่งเท่าๆกัน  เราก็ต้องแบ่งจากจานแรกก่อน แล้วลองดูว่าจานต่อไปจะเท่ากับจานแรกอย่างไร  จากที่นักเรียนแลกเปลี่ยนขณะแก้ปัญหา ทำให้ครูได้เรียนรู้ว่าเรื่องสำคัญคือ   การให้เวลาแก้ปัญหาที่เหมาะสมกับโจทย์   และโจทย์ต้องไม่ยากเกินหรือว่าง่ายไปหมายถึงพอเหมาะกับพื้นความรู้สะสมที่มีอยู่   เด็กเข้าใจโจทย์และสามารถคิดต่อได้    เงื่อนไขเหล่านี้ทำให้เด็กๆ กระตือรือร้น   พยายามคิดและสนุกไปกับการแก้ปัญหา   คำว่าไม่เข้าใจของเด็กจะไม่เกิดขึ้นในคาบเรียนถ้าเด็กๆเป็นเจ้าของการเรียนรู้อย่างแท้จริง   ครูเป็นส่วนเล็กๆที่ขับเคลื่อนให้นักเรียนเกิดการเรียนรู้ เป็นส่วนหนึ่งที่ทำให้การแลกเปลี่ยนเรียนรู้เกิดขึ้นในห้องเรียน  เราต้องลดการคาดหวังว่าเราต้องการให้เกิดสิ่งนี้สิ่งนั้น แต่เราต้องเพิ่มความยืดหยุ่นที่ว่าเรารอคอยฟังสิ่งที่เด็กๆนำเสนอ  มีสติ จับประเด็นและโยนการเรียนรู้คืนไปที่ห้อง  อย่าเป็นคนคุมประเด็นการเรียนรู้นั้นๆไว้เองเด็ดขาด

           








  ปัจจัยความสำเร็จ
จากสภาพห้องที่เด็กตื่นตัว และดูมีความสุข  สามารถแก้ปัญหาได้ด้วยตนเองเกือบทั้งห้อง ทำให้เรามีความสุขแบบที่เราเองก็ยิ้มได้จนเด็กๆบอกว่าวันนี้ครูสุอารมณ์ดี   จากคาบเรียนนี้เองครูก็ได้เรียนรู้ว่าตนเองก็เป็นปัจจัยหนึ่งที่มีเอื้อต่อการเรียนรู้ของเด็กๆเช่นกัน  รวมถึงครูศึกษาและทำความเข้าใจแผนอย่างละเอียดไม่กดดันตนเอง เราจะรู้สึกโล่งและให้โอกาสตัวเองหลุดจากความกังวลไม่ว่าจะเป็นเรื่องใดๆ  

          



   


จากคาบเรียนนี้เองทำให้ครูสุถอยกับมามองตนเองว่าเราจะพัฒนาตัวเองต่ออย่างไร สิ่งสำคัญคือ การมีรอยยิ้มและเสียงหัวเราะบ้างในบางเวลา อาจทำให้ห้องมีสีสันขึ้นบ้าง และพัฒนาการเขียนกระดานให้มีการจัดลำดับขั้นตอนดีขึ้นเรื่อยๆ    ขอบคุณสิ่งต่างๆที่นักเรียนเขียนมาในสมุดบันทึก 
โมเด็ม 4/1














