
บันทึกภาพรวมพฤติกรรมในห้องเรียน
ห้อง       ๑/๑      หน่วยวิชา คณิตศาสตร์         ภาคเรียน วิริยะ          ว -ด- ป    ๑๔ ตุลาคม ๒๕๕๗

พฤติกรรม / สถานการณ์ในห้องเรียน

วิชาคณิตศาสตร์ ของห้อง ๑/๑ จะเป็นส่วนใหญ่ช่วงเช้า พฤติกรรมของนักเรียนในช่วงเช้าคือ จะรอคอยและตื่นตัวที่จะได้เรียนกับครูอาม เมื่อคุณครูเข้าห้องนักเรียนจะแสดงอาการดีใจ บางครั้งวิ่งไปดักหน้าดักหลังคุณครู และจะยกมือขอแจกแบบฝึกหัด จนบางครั้งเป็นประเด็นถกเถียงกันว่า คนนั้นแจกบ่อย คนนี้ยังไม่เคย ครูอามจึงมีกติกาในการแจกสมุดหรือแบบฝึกหัด เช่น ใครยังไม่เคยแจกให้ยกมือ หากแจกกันครบทุกคนแล้วจะดูความพร้อมและคนที่เรียบร้อย เมื่อเข้าสู่บทเรียนนักเรียนจะตั้งใจและให้ความร่วมมือเป็นอย่างดี มีการแลกเปลี่ยนเรียนรู้กันเสียงดัง บางคนมักจะอดทนรอคอยไม่ได้ จะแย่งเพื่อนตอบทำให้เพื่อนที่มีสิทธิ์ตอบและยกมือมีอาการหงุดหงิด บางครั้งก็ต่อว่ากันเอง ครูประจำชั้นจึงขอไปแนะนำและช่วยเหลือ กำกับนักเรียนกลุ่มที่มีความใจร้อน อดทนรอคอยไม่ได้ ต้องชื่นชมครูอามที่มีความชัดเจนในการเรียนร่วมกัน  พฤติกรรมของนักเรียนในการเรียนช่วงบ่าย ( มีการแลกคาบ ) เด็กจะนิ่งกว่า ยังคงให้ความร่วมมือในการเรียนรู้ที่ดี หากแต่จะเข้าใจช้าและต้องอธิบายซ้ำหลายครั้ง ตัวอย่างในคาบบ่ายสัปดาห์ที่ ๗ เรียนเรื่อง เวลา นักเรียนต้องหมุนเข็มนาฬิกาตามโจทย์และตามคำสั่งของครูอาม นักเรียนส่วนใหญ่จะปฏิบัติได้ไม่ถูกต้อง และไม่ค่อยเข้าใจ จากการสังเกตนักเรียนจะเรียนวิชาคณิตศาสตร์ได้ดี และรับเอาเนื้อหาที่เรียนได้ในช่วงเช้ามากกว่าช่วงบ่าย  


ข้อเสนอแนะ  ลีลาการเรียนรู้ในวิชาคณิตศาสตร์ จากการสังเกตพบว่า การเรียนคณิตศาสตร์ ฐานตาและฐานกายเป็นที่สำคัญในการเรียนรู้ มีตัวอย่างให้ดูและมีการลงมือปฏิบัติจริงจะเข้าใจได้ง่าย เช่น กิจกรรมนำบล็อกไม้เล็กๆ มาจำนวนไม่เกินสิบ และหยิบลงใส่ถาดหลุมคนละ ๑ ชุด เพื่อให้ทราบเรื่องจำนวนที่เพิ่มขึ้น มีความหมายของการเพิ่มหรือการบวก และในหลุมที่มีให้แล้วหยิบออกทีละ ๑ มีความหมายของการลดลงหรือน้อยลง เรียกว่า การลบ เป็นต้น นักเรียนมีความเข้าใจเรื่องจำนวนเป็นอย่างดี สามารถปฏิบัติตามได้ถูกต้อง ในเนื้อหาเดียวกันในคาบต่อมา ครูอามทบทวนก่อนนำสู่บทเรียน มีการถามย้อนกลับไปกิจกรรมด้วยวิธีการพูด นักเรียนจำนวนหนึ่งที่มีฐานฟังดี จะตอบได้ ส่วนที่เหลือจะนึกไม่ออก ตอบไม่ได้เมื่อไม่เห็นเป็นภาพ หรือตัวอย่าง ครูอามจำวาดภาพบล็อกประกอบบนกระดาน นักเรียนร้อง “ อ๋อ ” ตอบได้เกือบทั้งห้อง ดังนั้นจึงทำให้สรุปได้จากสถานการณ์นี้ได้ว่า ลีลาการเรียนรู้ในหน่วยวิชาคณิตศาสตร์ของห้อง ๑/๑ ใช้การเรียนรู้ด้วยสายตาและใช้การเรียนรู้ด้วยการสัมผัสเป็นหลัก
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ ป๊อกกี้การลบ ลักษณะของกิจกรรมคือ ครูอามแบ่งกลุ่มนักเรียนออกเป็น 5 กลุ่ม ๆ ละ 6 คนจากนั้นนำป๊อกกี้ใส่จานจำนวน 8 แท่ง โดยไม่อธิบายก่อน แล้วให้นักเรียนตกลงกันเองว่าใครเป็นคนลำดับที่ 1 ถึง 6 หลังจากที่ตกลงกันได้ ครูอามบอกคำสั่งและบอกกติกาอย่างชัดเจน โดยให้คนที่ 1 หยิบป๊อกกี้ขึ้นมา 1 แท่งแล้วทาน และทำซ้ำจนถึงคนที่ 6 นักเรียนช่วยกันตอบคำถามจากโจทย์สถานการณ์ เกิดการเรียนรู้เรื่องของการลบและทุกคนมีส่วนร่วมในการเรียนรู้อย่างสนุกสนาน
บันทึกภาพรวมพฤติกรรมในห้องเรียน
ห้อง       ๑/๑      หน่วยวิชา มานุษกับโลก         ภาคเรียน วิริยะ          ว -ด- ป    ๑๔ ตุลาคม ๒๕๕๗

พฤติกรรม / สถานการณ์

วิชามานุษกับโลก คาบเรียนส่วนใหญ่จะเป็นช่วงบ่าย หลังจากนักเรียนไปเล่นพักกลางวันมา ในวิชาเรียนจะเหนื่อยและมีสมาธิน้อย ครูบีจึงมักมีกิจกรรมหรือชวนนักเรียนให้ตื่นตัวด้วยการเตรียมความพร้อม นักเรียนจะชอบกิจกรรมหนึ่งคือ นักเรียนกับครูบีตบมือแข่งกัน นับว่าเป็นทำกิจกรรมที่สามารถกำกับพฤติกรรมในการเรียนรู้ทางอ้อม  และให้มีคะแนนครู และคะแนนเด็กเขียนบนกระดานบอก เมื่อนักเรียนช่วยกันตอบคำถามจะได้คะแนน และหากมีนักเรียนคนไหนคุย เล่น กัน ครูบีจะเตือนและครูบีจะได้คะแนนทำแบบนี้จนจบคาบจะตัดสินว่า นักเรียนชนะ หรือคุณครูชนะ เป็นการเสริมแรงที่ใช้ได้ผลกับห้องนี้ การเรียนรู้ในวิชามานุษกับโลกจะมี ๒ ส่วนใหญ่ ๆ คือ ๑. การช่วยกันแลกเปลี่ยนกันบนกระดานและสรุปลงสมุด ซึ่งนักเรียนจะชอบแลกเปลี่ยน ได้ใช้ทักษะทางการฟัง การพูด การคิด และช่วยกันจับใจความ สำหรับนักเรียนที่เรียนรู้ได้เร็ว จะรับได้และใช้ทักษะเกือบทุกด้าน ส่วนนักเรียนที่เรียนรู้ช้าจะใช้ทักษะการฟัง และการเขียน ซึ่งทักษะด้านการพูด คิด จะได้ใช้น้อยมาก  ๒. กิจกรรมนอกห้องเรียน เมื่อมีการแลกเปลี่ยนและช่วยกันสรุปความรู้ที่ได้ คุณครูจะนำเข้าสู่บทเรียน ขั้นต่อมาคือ การลงมือปฎิบัติ หรือการสำรวจ เพื่อบันทึกลงใบงาน จากการสังเกตพบว่า นักเรียนให้ความสำคัญและมีความตั้งใจทั้ง ๒ ส่วนนี้เป็นอย่างดี  นักเรียนมีความสนใจและเกิดความรู้ในตนเอง สามารถถ่ายทอดให้ผู้ปกครองฟัง หรือเล่าเรื่องราวได้อย่างแม่นยำอย่างสนุกสนาน ส่งผลให้ผู้ปกครองเขียนมาชื่นชม และตื่นตัวกับนักเรียนไปด้วย 


ข้อเสนอแนะ  ลีลาการเรียนรู้ในวิชามานุษกับโลก จากการสังเกตพบว่า ก่อนจะนำเข้าสู่บทเรียน ครูบีจะมีภาพหรือนำเสนอเรื่องราวผ่านการดูจากคอมพิวเตอร์ นักเรียนจะใช้ฐานตาและหู คือ การดูและฟังก่อนลำดับแรก  ในการทำกิจกรรมจะต้องใช้ฐานกายคือ การลงมือทำควบคู่กับการใช้ฐานคิด คือการบันทึกหรือช่วยกันสรุป ดังนั้นสรุปได้ว่าในหน่วยวิชามานุษกับโลกสำหรับห้อง ๑/๑ ต้องใช้การเรียนรู้ทั้งทางสายตา ทางโสตประสาท และทางการสัมผัสหรือลงมือทำประกอบกันทุกทางอย่างมีลำดับขั้นตอน หากข้ามขั้นตอนนักเรียนจะไปไม่ถึงเป้าหมายที่วางไว้ เช่น  บางครั้งคุณครูแค่เล่าเรื่องราวต่าง ๆ ไม่มีภาพประกอบ นักเรียนก็สามารถเข้าใจและเรียนรู้ได้น้อยกว่าการมีภาพประกอบหรือมีเรื่องราว เหตุการณ์ให้เข้าใจ การ input บางส่วนเป็นสิ่งที่ช่วยให้คุณครูและนักเรียนประสบความสำเร็จในการเรียนรู้ทั้งสองฝ่าย 

กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมบ้านไส้เดือน ลักษณะกิจกรรมคือ พานักเรียนไปดูบ้านไส้เดือนที่โรงเรียนเลี้ยงไว้ นักเรียนได้เห็นขั้นตอนแรกจนถึงขั้นตอนสุดท้ายของการดูแลไส้เดือน โดยมีคุณลุงหมี คุณลุงจุ๋ม เป็นวิทยากรให้ความรู้ นักเรียนได้มีส่วนร่วมในการเรียนรู้ ลงมือปฏิบัติจริงตั้งแต่ขั้นตอนการเตรียมดิน การผสมดิน การย้ายไส้เดือนลงดิน การให้อาหาร การดูแลให้ปลอดภัยจากศัตรู เป็นต้น นักเรียนมีความตื่นตัวและเกิดความเป็นเจ้าของการเรียนรู้ ส่งผลให้นักเรียนทุกคนรักไส้เดือน และหมั่นดูแลไส้เดือนของตนเองอย่างระมัดระวังมากขึ้น


บันทึกภาพรวมพฤติกรรมในห้องเรียน

พฤติกรรม / สถานการณ์

วิชาภูมิปัญญาภาษาไทย เป็นวิชาหนึ่งที่นักเรียนรอคอยที่จะเรียน อาจเพราะนักเรียนไม่ค่อยได้เจอคุณครูบ่อย และมีความรักและคิดถึงครูนัทด้วย จึงทำให้นักเรียนจะตั้งใจที่เรียน และช่วยกันตอบคำถามด้วยดีกัน บรรยากาศในการเรียนรู้ของวิชานี้มีความต่างกันเล็กน้อย ในส่วนของวิชาภาษาไทย นักเรียนมีความสนใจมาก ช่วยแลกเปลี่ยนกับคุณครู บางครั้งเสียงดัง แต่บรรยากาศสนุกสนานมาก นักเรียนมีความพยายามที่จะอ่านออกเสียงตามคุณครู สังเกตว่านักเรียนที่พื้นฐานดี จะอ่านเสียงดัง แต่ยังคงให้ความสนใจน้อยกว่าส่วนของภูมิไทย ซึ่งคุณครูผู้สอนก็คนเดียวกัน ความต่างอยู่ตรงที่วิชาภาษาไทยจะเรียนหลักภาษาเป็นหลัก ส่วนวิชาภูมิไทย เป็นการวาดลายไทย นับว่าเป็นกิจกรรมีที่ได้รับความชื่นชอบของนักเรียนอย่างสูง  นักเรียนดูมีความสุขที่ได้วาดลายไทยในแบบของตนเอง 
การเรียนรู้ในวิชาภาษาไทยเป็นพื้นฐานของนักเรียนชั้น ๑ ที่มาจากเด็กวัยอนุบาล นักเรียนจะแบ่งย่อยได้ ๒ กลุ่มคือ กลุ่มที่อ่าน ออก เขียนได้บ้าง จะเรียนรู้ได้เร็วและจะทำงานเสร็จเร็วเช่นกัน ส่วนกลุ่มที่ ๒ นักเรียนที่อ่าน เขียน ได้น้อย จะทำงานช้า และเรียนรู้ได้ปานกลาง ซึ่งในภาคเรียนวิริยะ ครูประจำชั้นสังเกตเห็นพัฒนาการของนักเรียนกลุ่มที่ ๒ เดิมที่อ่าน เขียนไม่ค่อยได้ สามารถอ่านได้คล่องมากขึ้น เขียนได้เร็วขึ้น และทำงานส่งได้เร็วขึ้น  ภาพรวมของการอ่าน เขียน ของนักเรียนส่วนใหญ่อ่านออก เขียนได้มากขึ้น  วิธีการเสริมแรงบวกของครูนัทคือ คำชื่นชมและแจกสติ๊กเกอร์ ๑๐ คนแรกรับไปเลย ๕ ดวง นักเรียนจะร้อง “ โอ้โฮ ” กัน  บรรยายกาศในการเรียนรู้ทั้งช่วงเช้าและบ่าย มีความสนุกสนาน นักเรียนแข่งกันทำงาน ซึ่งมีอิทธิพลต่อนักเรียนที่อ่าน เขียน หรือทำงานช้า อยากได้บ้าง เป็นวิธีการที่ลงทุนค่าสติ๊กเกอร์นิดหน่อย แต่ผลตอบแทน มีค่ามาก คุ้มค่ามากเช่นกัน

 ห้อง       ๑/๑      หน่วยวิชา ภูมิปัญญาภาษาไทย     ภาคเรียน วิริยะ     ว -ด- ป    ๑๔ ตุลาคม ๒๕๕๗
ข้อเสนอแนะ   ลักษณะการเรียนรู้ในวิชาภูมิปัญญาภาษาไทย  นักเรียนต้องใช้ฐานหูคือ การฟังคุณครูอ่านเป็นต้นแบบ หลังจากนั้นลองพูด อ่าน หรือสะกดคำตามคุณครู มีการใช้โสตประสาทในการเรียนรู้คือ การฟังและพูด อ่านออกเสียง ตัวอย่างเช่น ลักษณะการทำงานในห้องรียนจะบันทึกลงสมุด โดยคุณครูจะตีตารางมาให้ คุณครูอธิบายก่อนและนักเรียนดูตัวอย่างบนกระดาน แล้วนำพยัญชนะเสียงสูง กลาง ต่ำ มาลงมือผสมคำเอง จากกิจกรรมนี้ใช้ฐานคิด ถึงแม้จะใช้ความคิดอยู่ พฤติกรรมนักเรียนห้อง ๑/๑ ส่วนใหญ่ยังคงทำงานไปพูดไป มักจะทำงานเงียบ ๆ ไม่ได้ จะมีการพูดเป็นระยะ   แต่นักเรียนบางส่วนจะเรียนรู้ด้วยการใช้ตา และลงมือเขียน มักจะทำงานอย่างเงียบ ๆ  ดังนั้นลีลาการเรียนรู้ของห้อง ๑/๑ มีทั้งใช้โสตประสาทการฟังและพูดในการเรียนรู้ และใช้ทางตาและการสัมผัสในการเรียนรู้ 
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ การเล่านิทานภาคสนาม เพื่อเป็นการทบทวนความรู้ที่ได้จากการไปภาคสนาม ลักษณะกิจกรรมคือ คุณครูเล่านิทานภาคสนาม และเปิดโอกาสให้นักเรียนได้มีส่วนร่วมในการเรียนรู้ โดยนักเรียนเป็นคนเชิดหุ่นตัวละคร บรรยากาศมีความสนุกสนาน รอยยิ้ม และเกิดจการเรียนรู้ต่อยอดการทำงานในชิ้นงาน บ้านผีเสื้อแย่แล้ว ซึ่งสามารถเขียนและถ่ายทอดความคิดออกมาได้ลื่นไหลและตรงประเด็น
บันทึกภาพรวมพฤติกรรมในห้องเรียน
             ห้อง       ๑/๑      หน่วยวิชา   ESL        ภาคเรียน วิริยะ          ว -ด- ป    ๑๔ ตุลาคม ๒๕๕๗

พฤติกรรม / สถานการณ์

วิชา ESL มีคาบทั้งช่วงเช้าและช่วงบ่าย  นักเรียนห้อง ๑/๑ จะมีความคุ้นเคยกับคุณครูผู้สอนเป็นอย่างดี เพราะ T. Ploy เป็นครูประจำชั้นร่วมของห้อง บรรยากาศของห้องก่อนการสอน เมื่อคุณครูมาจะมีนักเรียนบางคนวิ่งมาหาหน้าห้อง มากอด รุมล้อมกันเหมือนดารามาเลย  แย่งกันแสดงความรักกับ T. Ploy เนื่องจากเป็นคุณครูที่น่ารัก ใจดี แต่มีความชัดเจนในกฎ กติกาการสอนคนหนึ่ง  สิ่งที่เป็นปัญหาของคุณครูผู้สอนเป็นอย่างยิ่ง จากการสังเกตพบว่า ทั้งก่อนนำเข้าสู่บทเรียน และหลังจบการสอนคือ การลุกขึ้นยืนมากล่าวคำทักทายต่อคุณครู หรือกล่าวขอบคุณ สังเกตว่านักเรียนส่วนใหญ่จะมีอาการเล่น และไม่ตั้งใจที่จะยืนอย่างเรียบร้อยเพื่อจะแสดงความเคารพ มีนักเรียนบางคนที่ยืนตรงและรอคอยได้  ซึ่งมีจำนวนน้อย อาจเป็นเพราะยังคงกำกับร่างกายของตนเองยังไม่ได้ สำหรับนักเรียนชั้น ๑ ที่มีอายุเฉลี่ย ๖.๕ ถึง ๗.๕ ปี ต้องยอมรับว่า เป็นเรื่องยากที่จะยืนตรงและนิ่งได้ จากการสังเกตเมื่อไป observe ตอนอนุบาลชั้นปีที่ ๓ นักเรียนได้รับการฝึกให้ยืนตรง และรอคอยการเรียกทานของว่างในแถว โดยใช้เวลายืน  ๑๕ ถึง ๒๐ นาที ตั้งข้อสังเกตว่า การยืนในแถวไม่มีโต๊ะ หรือเก้าอี้ในบริเวรนั้น จะยืนได้ตรงและนิ่งกว่า  สมมติฐานของครูประจำชั้นคิดว่า นักเรียนยืนตรงไม่ได้เพราะ มีโต๊ะ เก้าอี้ ให้ยืนพิง หรือ เพราะเริ่มเมื่อยยืนนานจึงเลื้อยบนโต๊ะ เป็นต้น  การเรียนรู้ของนักเรียนในห้องนี้ในวิชา ESL เป็นไปอย่างดี สังเกตว่านักเรียนสามารถอ่าน เขียน  ได้เป็นส่วนใหญ่ ทักษะที่นักเรียนห้องนี้มีมากคือ ด้านการฟัง และพูดโต้ตอบกับคุณครู ซึ่งสามารถทำได้อย่างคล่องแคล่ว นักเรียนบางคนฟังได้ แต่ยังเขิน อาย ไม่กล้าพูด วิธีการเสริมแรงบวกคือ คำชื่นชม และคะแนนครู คะแนนนักเรียน อย่างเช่นวิชาอื่น นักเรียนให้ความสนใจและมักให้ความร่วมมือในการเรียน การทำกิจกรรมเป็นอย่างดี  ซึ่งรางวัลที่ยิ่งใหญ่ของวิชา ESL คือ รางวัล  Super Star มีค่าราวกับรางวัลออสก้าของดาราต่างประเทศ รางวัลนี้สามารถเปลี่ยนนักเรียนที่เขินอาย ไม่กล้าตอบ และมีทัศนคติไม่ดีต่อวิชา ESL ไปหลายคนแล้ว บรรยากาศในห้องเรียน เมื่อคุณครูประกาศสุดยอดนักเรียนที่ตั้งใจเรียนและตอบคำถามมากที่สุดจะได้รับรางวัลนี้  และมีสะสมสติ๊กเกอร์ติดเป็นรางวัลจนจบภาคเรียน จะได้รับมอบมงกุฎ Mr. ESL และ Miss ESL  เป็นช่วงเวลาที่ดีและมีความสุขของนักเรียน ข้าพเจ้ามีความสุขและรู้สึกปลื้มใจทุกครั้งที่ นักเรียนในห้องตบมือแสดงความยินดีกับเพื่อนด้วยรอยยิ้มที่ชื่นชมกันเอง  ภาพรวมของห้อง ๑/๑ ในการเรียนวิชา ESL ส่วนใหญ่จะเป็นแบบนี้เกือบทุกครั้ง


ข้อเสนอแนะ  ลีลาการเรียนรู้ในวิชา ESL นักเรียนสามรถเรียนรู้ได้ดี โดยมักใช้โสตประสาททางหูและการพูดโต้ตอบกับคุณครูผู้สอน ส่วนการเรียนรู้โดยใช้สายตา หรือการลงมือทำ เช่น การแบ่งกลุ่มทำกิจกรรรมมักจะเกิดความวุ่นวาย และมีการเตือนบ่อย จนบางครั้งต้องหยุดกิจกรรมนั้นลงชั่วคราว  หรือบางครั้งเป็นกิจกรรมตอบคำถามผ่านบัตรคำเป็นสื่อ มักจะสนใจดูบัตรคำของคนอื่น จนลืมสนใจตนเอง
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ Review Activity ลักษณะของกิจกรรมคือ      พานักเรียนออกมาทำกิจกรรมข้างสนามใหญ่ โดยให้นักเรียนแบ่งกลุ่มมาตั้งแต่ในห้องเรียนแล้ว คุณครูอธิบายกฎ กติกาการเล่น จากนั้นให้ส่งตัวแทนออกมารอบละ 1-2 คน มาร่วมทำกิจกรรมในฐานต่าง ๆ ซึ่งนักเรียนทุกคนมีส่วนร่วมในกิจกรรมและเกิดการเรียนรู้ผ่านกิจกรรม เช่น กิจกรรมแต่งตัวให้เพื่อน โดยให้ตัวแทนหยิบบัตรคำขึ้นมาทีละใบ ให้เพื่อนในกลุ่มอ่านคำศัพท์ จากนั้นวิ่งไปหยิบอุปกรณ์ เสื้อผ้า จากหีบสมบัติและวิ่งกลับมาแต่งตัวให้เพื่อน เป็นการทบทนการเรียนรู้ตลอดภาคเรียนอย่างสนุกสนาน และเกิดความเป็นเจ้าของในกิจกรรมการเรียนรู้ของตนเองร่วมกัน























บันทึกภาพรวมพฤติกรรมในห้องเรียน
             ห้อง       ๑/๑      หน่วยวิชา  แสนภาษา        ภาคเรียน วิริยะ          ว -ด- ป    ๑๔ ตุลาคม ๒๕๕๗

พฤติกรรม / สถานการณ์

วิชาแสนภาษา นักเรียนห้อง ๑/๑ จะรอคอยที่จะเรียน เมื่อครูท๊อปมาถึงห้องเรียน นักเรียนมักจะตื่นตัวบางคนจะรีบทานของว่าง และจะเต้นตื่นที่จะได้เรียน เช่น ล้างถาดอย่างเร่งรีบ เป็นวิชาที่ครูประจำชั้นต้องไปช่วยเตรียมความพร้อม และเก็บเด็กให้อยู่ในสภาวะพร้อมเรียน ถ้าไม่ช่วยนักเรียนจะไปหยิบจับอุปกรณ์ของคุณครู และจะมีการจับจองสิ่งของกันก่อน บรรยากาศจะวุ่นวาย มีเสียงที่แบะแว้งกัน  เมื่อครูท๊อปแค่ติดกระดาษ หรืองานต้นแบบให้ดู นักเรียนจะมีอาการตื่นเต้น ให้ความสนใจกับงานต้นแบบมาก ความที่ครูท๊อปใจดี และไม่ตั้งกฎ หรือกติกาในการตั้งคำถาม จึงทำให้บางครั้งยังอธิบายไม่จบ  จะมีเสียงพูดแทรก หรือ ถามคำถามที่ได้อธิบาย หรือพูดไปแล้ว  ทำให้บางครั้งสับสนกับคำสั่ง หรือต้องใช้เวลาในการอธิบายมาก หลังจากอธิบายขั้นตอนการทำงานเสร็จ จะพานักเรียนออกไปเรียนที่โถงชั้น ๑ และจะให้ตั้งแถวรอหน้าห้อง โดยดูจากความพร้อมของแถวที่นั่งเรียนในห้อง คุณครูจะทำข้อตกลง และกติกาการเรียนไว้อย่างชัดเจน หากมีนักเรียนที่คุย และเล่น หรือถูกเตือนบ่อยจะให้เข้าห้องมาอยู่กับครูประจำชั้น จากการสังเกตพบว่า คุณครูสามารถควบคุมชั้นเรียนได้ดี แม้จะเรียนในสถานที่เปิด  และทุกครั้งที่เรียนจะมีนักเรียนกลุ่มเดิมที่ถูกลงโทษให้กลับเข้ามาในห้องคือ เซฟ เชน บิ้วท์ ต้นกล้า  ทั้งสี่คนนี้ และจะต้องเก็บงานตอนเย็นหลังเลิกเรียน  นักเรียนที่ถูกลงโทษทุกสัปดาห์คือ เซฟ ต้นกล้า  จากการได้สังเกตพฤติกรรมของนักเรียนส่วนใหญ่ สามารถดูแตนเองเป็นอย่างดี ได้รับคำชื่นชมจากครูท๊อปว่า ช่วยคุณครูเก็บอุปกรณ์การเรียนได้ดี ช่วยยกโต๊ะไปเก็บทุกครั้ง โดยไม่ต้องให้คุณครูร้องขอ  บรรยากาศการเรียนเป็นไปอย่างสนุกสนาน


ข้อเสนอแนะ  ลีลาการเรียนรู้ของห้อง ๑/๑ ในหน่วยวิชาแสนภาษาจะใช้ตาเป็นหลักในการดูภาพต้นแบบ และเมื่อมองเห็นเป็นภาพ จะใช้สมองคิดและจินตนาการ หรือสร้างสรรค์ชิ้นงานมาจากประสบการณ์ของตนเอง 
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ พิมพ์ภาพจากวัสดุธรรมชาติ  ลักษณะกิจกรรมคือ ครูท๊อปจะให้นักเรียนแบ่งงานกัน โดยทุกคนต้องมีหน้าที่ตามที่ตกลงกันไว้ และอนุญาตให้ตัวแทนกลุ่มออกไปเก็บวัสดุจากธรรมชาติมา และให้เงื่อนไขว่านักเรียนต้องไม่ดึงหรือเด็ดใบไม้ ดอกไม้ หรือหักกิ่งไม้ ส่วนคนอื่นที่อยู่ต้องเตรียมอุปกรณ์รอ เช่น สีน้ำ จานสี พู่กัน และผ้าเช็ดให้เรียบร้อย ทุกคนมีส่วนร่วมกันการทำงานกลุ่ม ตั้งแต่ขั้นการวางแผน การวางตัวบุคคล การเตรียมอุปกรณ์ และการนำวัสดุที่ได้มาใช้ร่วมกันในการสร้างสรรค์ชิ้นงานของตนเอง และเกิดความรู้สึกความเป็นเจ้าของในการเรียนรู้ร่วมกัน จากการสังเกตพบว่า นักเรียนสามารถทำงานและสามารถแบ่งงานกันอย่างราบรื่น




บันทึกภาพรวมพฤติกรรมในห้องเรียน
ห้อง       ๑/๑      หน่วยวิชา  จินตทัศน์     ภาคเรียน วิริยะ     ว -ด- ป    ๑๔  ตุลาคม ๒๕๕๗

พฤติกรรม / สถานการณ์

วิชาจินตทัศน์ ภาพรวมของห้อง ๑/๑  สังเกตจากอาการของนักเรียน หรือจากเสียงพูดที่เคยได้ยิน นักเรียนจะชอบวิชาจิตทัศน์มากกว่าวิชามานุษกับโลก อาจเพราะเขียนน้อยกว่า บางคาบจะมีการวาดรูปบันทึก หรือให้รูปภาพมาติดลงสมุด นักเรียนจะกระตือรือร้นที่จะติดรูปภาพลงสมุดด้วยกาวของตนเอง ( คล้าย ๆ ว่าอยากเล่นกาว หรือทากาวของตนเองสักที ) เนื้อหาของวิชาที่ไม่หนัก และวิธีการทำงานที่งาย ไม่ซับซ้อนมาก บรรยากาศในการเรียนจึงดูผ่อนคลาย สนุกสนาน เมื่อทุกคนได้โจทย์ หรืองานจะตั้งใจลงมือทำของตนเองทันที สังเกตว่าไตตั้นยังให้ความสนใจในวิชานี้มากกว่าวิชาอื่น  ลักษณะการทำงานจะต้องดูภาพ หรือชมวิดีทัศน์ก่อน จากนั้นคุณครูผู้สอนและนักเรียนต้องช่วยกันแลกเปลี่ยนความคิดเห็น หรือช่วยกันนำเสนอก่อน จึงบันทึกลงสมุด แล้วจึงนำข้อมูลที่แลกเปลี่ยนกันมาเขียนลงสมุดของตนเอง  ในการเรียนแต่ละครั้งสังเกตได้ว่า นักเรียนจะให้ความสำคัญและมักใส่ใจลงรายละเอียดของข้อมูลที่ตนเองมีให้ได้มากทีสุด  หากใครบันทึก หรือเขียนได้มาก งานชิ้นนั้นจะได้สติ๊กเกอร์เป็นรางวัล ทุกคนจึงตั้งใจให้งานมีความสมบรูณ์ของเนื้อหาและข้อมูลของตนเองให้มากที่สุด ซึ่งบางคนสะกดไม่ได้ก็มีความพยายามที่จะเขียน โดยขอความช่วยเหลือจากคุณครู เช่น คุณครูจะช่วยสะกดคำให้  หรือเขียนคลังคำให้  สำหรับนักเรียนที่ไม่สามารถควบคุมกล้ามเนื้อมัดเล็กได้ หรือกล้ามเนื้อยังไม่แข็งแรง จะทำงานในวิชานี้ ค่อนข้างลำบาก เนื่องจากเป็นสมุดไร้เส้น การเขียนจึงไม่มั่นคง มีทั้งตัวใหญ่ และ เขียนไม่เป็นระเบียบ บางครั้งหน้ากระดาษไม่พอเขียน สังเกตว่านักเรียนกลุ่มนี้ดูจะท้อถอยในการเรียนบ้าง ครูประจำชั้นจึงเข้าไปให้คำแนะนำ และให้กำลังใจเป็นระยะ 


ข้อเสนอแนะ   ลีลาการเรียนรู้ในหน่วยวิชา จินตทัศน์ นักเรียนห้อง ๑/๑ เรียนรู้โดยการใช้ตาดู และใช้โสตประสาทได้แก่ การพูด การฟัง และการเคลื่อนไหว หรือ หยิบจับ สัมผัสบ้าง  สิ่งแรกคุณครูผู้สอนต้องกระตุ้นให้เกิดการเรียนรู้จากการมองภาพ หรือดูวิดีทัศน์ หรือการเคลื่อนไหวเป็นอันดับแรกก่อน จากนั้นใช้การเรียนรู้ต่าง ๆ ที่มากกว่าหนึ่งจะดีมาก เห็นได้จากการมีส่วนร่วมในการแลกเปลี่ยนความคิดเห็นกับเพื่อนและคุณครูหลังจากการมองภาพหรือดูวิดีทัศน์  ในการเรียนวิชา จินตทัศน์ หากได้มีการเคลื่อนไหวบ้าง เช่น ลุกนั่ง หรือเปลี่ยนที่นั่งบ้างจะดี ไม่ควรนั่งอยู่กับเก้าอี้นาน ๆ 
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ เล่านิทานเรื่องนกไนติงเกล ลักษณะของกิจกรรมคือ คุณครูเปิด Power point รูปประกอบพร้อมเล่านิทานเรื่องนกไนติงเกล บรรยากาศตอนนั้นนักเรียนเมื่อเข้าไปอยู่ในโลกของนิทาน ทุกคนช่วยกันตอบและรู้สึกกังวลที่นกไนติงเกลต้องตาย การมีส่วนร่วมในเรียนรู้ในขั้นนำ โดยใช้การเล่านิทาน หรือเล่าเรื่อง สามารถดึงดูดความสนใจของนักเรียนได้มาก มีการแลกเปลี่ยนความคิดเห็นร่วมกันก่อนการทำใบงานแผนผังเชื่อมโยงความคิดเพื่อบอกความสัมพันธ์ของนก เชิงมิติสัมพันธ์  

บันทึกภาพรวมพฤติกรรมในห้องเรียน
ห้อง       ๑/๑      หน่วยวิชา  กีฬา    ภาคเรียน วิริยะ     ว -ด- ป    ๑๔  ตุลาคม ๒๕๕๗

พฤติกรรม / สถานการณ์

วิชากีฬา ในภาคเรียนวิริยะ ที่นักเรียนชั้น ๑ ได้เรียนคือ กีฬาว่ายน้ำ ซึ่งเป็นกีฬาที่นักเรียนชื่นชอบ และดูมีอาการตื่นเต้นและตื่นตัวทุกครั้งที่จะได้เรียน สังเกตได้จากนักเรียนจะรีบเร่งทำงานส่งคุณครูในวิชาให้เสร็จ และจะอนุญาตไปเปลี่ยนชุดว่ายน้ำอย่างกระตือรือร้น  บรรยากาศในห้องเรียนของวิชาก่อนวิชากีฬาจะดูวุ่นวายและขาดสมาธิได้ง่าย เพราะนักเรียนมักจะเร่งรีบในทำงานและอยากจะทำให้เสร็จ เมื่อนักเรียนลงสระว่ายน้ำพฤติกรรมของนักเรียนส่วนมากจะเล่น และคุยมากกว่าเรียนในห้องเรียน ครูประจำชั้นจึงต้องช่วยกำกับนักเรียนและกระตุ้นเตือนให้ฟังเป็นระยะ แต่ยังคงมีวินัยในการเรียนที่ดี มีความอดทน และมีความพยายามจะทำให้สำเร็จ นักเรียนมีทักษะในการทำกิจวัตรส่วนตัวของตนเองได้ดี เช่น สามารถอาบน้ำ และสระผมได้ด้วยตนเอง ดูแลจัดเก็บสัมภาระ สิ่งของของตนเองได้ครบถ้วน 


ข้อเสนอแนะ ลีลาการเรียนรู้ของนักเรียนห้อง๑/๑ ในวิชากีฬาคือ เรียนรู้จากการใช้ตา และใช้ฐานกาย สังเกตได้จากการดูคุณครูสาธิตและอธิบายประกอบการใช้ร่างกายในการเคลื่อนไหว
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมชื่อ การทดสอบสมรรถภาพและทักษะการว่ายน้ำ  ในสัปดาห์ที่ 8  ครูเอได้แจ้งนักเรียนให้ทราบก่อนการลงสระว่า จะทดสอบสมรรถภาพและทักษะการว่ายน้ำของนักเรียน มีนักเรียนบางคนที่ว่ายน้ำยังไม่คล่องบอกครูเอว่า ตนเองว่ายน้ำไม่ได้ ครูเอจึงบอกให้เข้าใจและให้คลายความกังวลว่า ทำเท่าที่ทำได้ ไม่ต้องเครียดแต่อยากให้ลองทำก่อน เมื่อนักเรียนทุกคนได้ลองทำ ความรู้สึกกังวลดูจะหายไป สังเกตเห็นว่า ทุกคนมีความพยายามที่จะทำให้สำเร็จและทุกคนมีเป้าหมายเดียวกันคือว่ายให้ถึงฝั่ง ทั้งที่ว่ายฟรีสไตล์ และทั้งว่ายจับโฟม จากกิจกรรมนี้ได้เห็นความพยายามที่จะเรียนรู้ในทักษะการว่ายน้ำอย่างตั้งใจ ทุกคนมีส่วนร่วมที่จะพาชั้นเรียนให้ประสบความสำเร็จ เพื่อนที่ว่ายแล้วก็ส่งเสียงเชียร์กัน และเป็นกำลังใจให้เพื่อนคนที่ว่ายไม่คล่องสามารถว่ายไปถึงฝั่งอย่างมีความมั่นใจมากขึ้น 

บันทึกภาพรวมพฤติกรรมในห้องเรียน
ห้อง       ๑/๑      หน่วยวิชา  ดนตรีชีวิต     ภาคเรียน วิริยะ     ว -ด- ป    ๑๔  ตุลาคม ๒๕๕๗

พฤติกรรม / สถานการณ์

วิชาดนตรีชีวิต บรรยากาศในห้องเรียน ได้เห็นพฤติกรรมของนักเรียนที่กำลังทำกิจกรรมอย่างตั้งใจ เมื่อครูแพรวให้ทำอะไรก็ให้ความร่วมมือทำตาม และสนใจฟังอย่างดีเป็นส่วนใหญ่ มีการเคลื่อนไหวร่างกาย และขณะที่เคลื่อนไหวต้องฟังจังหวะและดนตรีประกอบ มีการควบคุมร่างกายของตนเองได้มากขึ้นกว่าภาคเรียนทีผ่านมา สามารถนั่งฟังได้นานขึ้นและนั่งเป็นวงกลมได้มากขึ้น โดยมีครูประจำชั้นช่วยเหลือและแนะนำการนั่ง ซึ่งการนั่งวงกลมในพื้นที่กว้างเป็นเรื่องที่ยากสำหรับนักเรียนชั้น ๑ หลังจากมีการเคลื่อนไหวตามจังหวะและตบมือตามห้องของโน้ตเพลง กิจกรรมตีระนาดไม้ ระนาดเหล็ก และเครื่องเคาะต่าง ๆ เป็นที่ชื่นชอบของนักเรียนมาก โดยครูแพรวจะเลือกคนที่พร้อมมารับเครื่องดนตรี และมีสิทธิ์เลือกเครื่องดนตรีที่ชอบก่อน สังเกตว่าจะเป็นช่วงเวลาที่เงียบที่สุดของห้องเรียน นักเรียนบางคนที่ดูแลและกำกับตัวเองไม่ได้จะนิ่งได้ทันที 

 
ข้อเสนอแนะ  ลีลาการเรียนรู้ของนักเรียนห้อง ๑/๑ จะใช้โสตประสาทในการเรียนรู้ เช่น การฟังและพูด  สังเกตจากพฤติกรรมที่มักไม่มอง แต่สามารถทำตามคุณครูได้ หรือมักพูดไปทำไป 
กิจกรรรมการเรียนรู้ที่ผู้เรียนเป็นเจ้าของการเรียนรู้คือ กิจกรรมคิดท่าประกอบเพลงโยนสูง โยนต่ำ   ลักษณะของกิจกรรมคือ ครูแพรวและครูตุ๊กให้นักเรียนยืนเป็นวงกลม และคุณครูทำให้ดูเป็นตัวอย่างในการคิดท่าประกอบเพลง จากนั้นให้นักเรียนทุกคนช่วยคิดท่าเองอย่างสร้างสรรค์ บรรยากาศมีการแลกเปลี่ยนกัน มีทั้งคนนำเสนอ และทั้งคนทำตาม ทำซ้ำจนจบเพลง การเรียนรู้จากการเป็นเจ้าของผู้เรียนมีทั้งการคิดท่าประกอบเพลงร่วมกัน และการมีส่วนร่วมในการเรียนรู้ แลกเปลี่ยนร่วมกัน
