
-992505-88216800ตรวจงานให้ถี่ถ้วน เพื่อพัฒนาให้ถูกจุด
โดยครูนิ่ม  รังสิยา  ปานดำ
2984505905500 “งานเขียนเป็นงานที่ต้องอาศัยความคิดสร้างสรรค์ และการฝึกฝน  ในขณะเดียวกันก็จำเป็นจะต้อง เรียนรู้และศึกษางานของผู้อื่นอยู่เสมอ”
ช่วงเวลาหลังการปิดภาคเรียนวิมังสา  เป็นเวลาที่นักเรียนแทบทุกชั้นที่จะหยุดพักผ่อนและออกไปหาความรู้ ประสบการณ์นอกห้องเรียน  แต่ยังมีนักเรียนอยู่กลุ่มหนึ่งที่ยังเหลือเวลาอีกสองสัปดาห์ในการเตรียมพร้อมเพื่อที่จะทบทวนพื้นฐานความรู้และสิ่งที่จำเป็นสำหรับการขึ้นเรียนในชั้นที่สูงขึ้นและเปลี่ยนผ่านไปยังการเรียนรู้ที่เข้มข้นขึ้น  นั่นคือนักเรียนชั้นประถมศึกษาปีที่ ๓ พี่ใหญ่ของช่วงชั้นที่ ๑ ที่จะก้าวเข้าไปอยู่ในฐานะน้องคนเล็กชั้นประถมศึกษาปีที่ ๔  ของช่วงชั้นที่ ๒ซึ่งการปรับพื้นฐานดังกล่าวจะช่วยให้นักเรียนทบทวนความรู้ของวิชาหลัก  คือ ภูมิปัญญาภาษาไทย คณิตศาสตร์  และESL 
7691120198247000ด้านวิชาภูมิปัญญาภาษาไทย  ได้แบ่งกลุ่มนักเรียนตามทักษะที่ต้องฝึกฝนเพิ่มเติม ซึ่งกลุ่มที่ครู รังสิยา  ปานดำ  (ครูนิ่ม)ครูวิชาภูมิปัญญาภาษาไทยชั้น ๑  ได้เข้าไปช่วยปรับพื้นฐานนี้ คือกลุ่มที่ฝึกฝนทักษะด้านการเขียน โดยมีนักเรียนที่อยู่ในห้องเรียนทั้งหมด ๒๖ คน  จากการทดสอบเบื้องต้น พบว่านักเรียนในห้องนี้สามารถอ่านออกเขียนได้คล่องแคล่ว  จึงเชื่อว่าบทเรียนทบทวนปรับพื้นฐานด้านการเขียนที่จะนำมาให้เด็ก ๆ คงจะไม่ยากจนเกินไป   สิ่งที่ยากที่สุดน่าจะเป็นตัวของครูเองที่ไม่รู้จักนักเรียนเลยแม้แต่คนเดียว โจทย์ใหญ่ที่สุดของครูก็คงเป็นการจดจำชื่อของนักเรียนให้ได้  แล้วค้นให้พบศักยภาพและความถนัดของแต่ละคน เพื่อที่จะส่งเสริมหรือช่วยพัฒนางานเขียนของทุกคนให้ดีขึ้น
 หลังจากที่ได้เข้าห้องเรียนไปสองถึงสามครั้ง  ครูกลับรู้สึกว่าการจดจำชื่อของนักเรียนนั้นง่ายยิ่งขึ้นจากการได้อ่านและตรวจสอบงานของนักเรียนหลังจากหมดเวลาแล้ว  ช่วงเวลาสั้น ๆ ไม่ถึงสองสัปดาห์ กับการค่อย ๆ อ่านงานเขียนของนักเรียนทีละคน ทำให้ครูที่ไม่เคยสอน หรือรู้จักนักเรียนในชั้นมาก่อนสามารถจดจำชื่อ และรู้จักแนวทางการเขียนของแต่ละคนได้ดี  
ก่อนอื่นต้องขอขอบคุณคุณครูสำราญ  และคุณครูภาณุมาศ ครูหน่วยวิชามานุษกับโลกชั้น ๑ ที่ได้เคยแบ่งปันวิธีการสอนให้รับฟังและนำมาปรับใช้  นั่นคือในขั้นตอนแลกเปลี่ยนเรียนรู้  ที่ครูหน่วยวิชามานุษกับโลกจะใช้วิธีการ  ‘แบ่งปันเคล็ดลับ’ ของนักเรียนให้เพื่อน  แทนที่จะใช้คำว่า ‘สรุป’ ซึ่งจะทำให้นักเรียนได้ถ่ายทอดความคิดและเทคนิควิธีการของตนมาแลกเปลี่ยนกับเพื่อนได้อย่างดียิ่งขึ้น   หากมีเวลาหลังจากที่นักเรียนได้เขียนชิ้นงานประจำวันของตนเอง  จะมีการคัดเลือกนักเรียนส่วนหนึ่งออกมาแลกเปลี่ยนชิ้นงานให้เพื่อนทุกคนได้รับฟัง  โดยในช่วงแรกครูจะเป็นผู้กระตุ้นเตือนให้นักเรียนได้บอก ‘เคล็ดลับ หรือเทคนิค’ ในงานเขียนของตน และให้เพื่อน ๆ ได้กล่าวชื่นชมในท้ายคาบเรียนว่า เคล็ดลับหรือเทคนิคในการเขียนของเพื่อนนั้นทำให้ผู้รับฟังรู้สึกอย่างไรบ้าง เช่น  บางคนจะใช้เทคนิคการเขียนรายละเอียดให้มากขึ้น   ดำเนินเรื่องให้สนุกโดยอาศัยจินตนาการ  ใช้วิธีการเล่าแบบนิทานหรือเรื่องเล่า เรียบเรียงเรื่องราวตามลำดับก่อนหลัง  หรือใส่ข้อมูลรายละเอียดเพิ่มเติมที่มีอยู่จริงลงไป ฯลฯ
-934720-187480500บางครั้งครูจะใช้วิธีการนำผลงานของนักเรียนกลับมาอ่าน และคัดเลือกเป็นผลงานที่น่าประทับใจ เพื่อนำไปเป็นแรงบันดาลใจในห้องเรียน  โดยใช้วิธีการเดียวกับการแลกเปลี่ยนเรียนรู้ แต่เป็นการคัดเลือกงานจากสายตาของครู  ทุกครั้งที่คัดเลือกงานเขียนแต่ละครั้ง ครูจะไม่พิจารณาว่า ในงานเขียนชิ้นเดียวกันของทุกคน  ใครเขียนดีที่สุด  แต่จะใช้วิธีการเปรียบเทียบงานเขียนชิ้นก่อน และงานเขียนปัจจุบัน  เพื่อดูว่า นักเรียนแต่ละคนมีพัฒนาการและการเขียนที่ดีขึ้นอย่างไร  และนำผลงานของผู้ที่มีพัฒนาการและนำเทคนิควิธีของเพื่อนมาปรับใช้ การตรวจงานแต่ละครั้งจึงจำเป็นต้องมีการนำงานของนักเรียนคนเดียวกันนี้มาเปรียบเทียบกัน  เพื่อดูว่านักเรียนได้มีการนำชิ้นงานที่แลกเปลี่ยนมาพัฒนางานของตนหรือไม่  หรือยังคงเขียนงานในแบบเดิม
ยกตัวอย่างผลงานของนักเรียนคนหนึ่งที่ค่อนข้างเห็นได้ถึงพัฒนาการและวิธีการเรียนรู้  ก็คือ เด็กชายภูมิ  สังขรัตน์  หรือภูมิ  ซึ่งจะมีวิธีการเขียนที่ค่อนข้างยึดติดกับรูปแบบ  หากโจทย์บอกว่าให้เขียนตามภาพ  ภูมิจะเขียนถ่ายทอดภาพออกมาโดยไม่เพิ่มเติมรายละเอียด หรือจินตนาการ จากการตรวจงานในช่วงผลงานชิ้นที่ ๑ – ๓ ภูมิจะยังคงใช้วิธีการเขียนแบบเดิม  เนื่องจากยังไม่เห็นความแตกต่างของชิ้นงานของตนกับของเพื่อน  แต่หลังจากครูได้ลองคัดเลือกผลงานของภูมิขึ้นมาอ่านในช่วงแรงบันดาลใจ พร้อม ๆ กับผลงานของเพื่อนอีกคนที่ใช้เทคนิควิธีการเขียนที่เพิ่มจินตนาการและรายละเอียดขึ้นมา  และให้เพื่อน ๆ ได้ร่วมกันชื่นชมผลงานนั้นว่าทำได้ดีในแง่ใด
6540586106000นอกจากภูมิจะได้รับคำชมเชยจากเพื่อนว่า สามารถเขียนได้ตรงกับภาพที่เห็นอย่างชัดเจนแล้ว ภูมิยังได้ค้นพบด้วยตนเองว่า งานเขียนของเพื่อนนั้นใช้เทคนิควีธีที่เขียนต่างออกไปจากของตนเอง  และอธิบายได้ว่างานเขียนของเพื่อนนั้นมีรายละเอียดส่วนใดบ้างที่เสริมออกมาจากจินตนาการ  รวมทั้งสามารถบอกได้ด้วยว่าชิ้นงานของตนแตกต่างจากเพื่อนอย่างไร   หลังจากนั้น ภูมิได้พยายามเขียนโดยการเสริมภาพที่มาจากจินตนาการของตนขึ้นมาบ้าง โดยใช้วีธีการเดิมของตนเป็นพื้นฐานในการเขียน   ที่เห็นชัดที่สุดคืองานชิ้นที่เป็นการฝึกอ่านเพื่อตั้งคำถาม ซึ่งเป็นเนื้อหาเกี่ยวกับแม่สิงโตที่ต้องปกป้องลูกของตนจากนายพรานที่จะมาทำร้าย โดยเรื่องไม่ได้เขียนสรุปจนถึงตอนจบว่า แม่สิงโตได้ปกป้องลูกและชีวิตของตนจากนายพรานได้หรือไม่  แต่ภูมิได้ตั้งคำถามจากเรื่องนี้ว่า “ตอนที่แม่สิงโตกอดลูกแม่สิงโตตายหรือไม่” ซึ่งเป็นคำถามที่แสดงให้เห็นถึงการพยายามค้นหาเรื่องราวที่ต่อมาจากเนื้อหาที่ได้อ่าน  โดยไม่ยึดติดในเนื้อหาเช่นเดียวกับตอนเขียนบรรยายภาพในช่วงแรก
การศึกษางานเขียนของภูมิโดยผ่านการตรวจงานเพื่อเปรียบเทียบพัฒนาการทางการเรียนรู้ในครั้งนี้จะเห็นได้ว่า ภูมิมีการพยายามที่จะเรียนรู้และพัฒนาตนเองได้  โดยครูจะต้องตรวจผลงานอย่างสม่ำเสมอ และทันท่วงที เพื่อให้ชิ้นงานต่อไปเกิดการพัฒนาขึ้น   หากครูปล่อยไว้โดยไม่ตรวจสอบชิ้นงาน  ก็เป็นที่น่าเสียดายว่าครูได้ละทิ้งโอกาสที่จะพัฒนานักเรียนของตนไปแล้ว ยิ่งสามารถค้นหาจุดเด่นและจุดที่ควรพัฒนาของนักเรียนแต่ละคนได้ชัดเจน และรวดเร็วเท่าไหร่   โอกาสที่นักเรียนจะพัฒนาก็มีมากขึ้นเท่านั้น
