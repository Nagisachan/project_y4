
เมธาวดี  กุลรัตนะชัย  (ครูบี) : หน่วยดนตรีชีวิต
เด็กๆทำได้มากกว่าที่เราคิด...จะว่าไปบางอย่างเรายังคิดไม่ทันเด็กๆด้วยซ้ำ  อาจเป็นเพราะเค้ายังไม่มีความกังวลใดๆ  ยังไม่ต้องมีภาระ  ไม่ต้องมีกรอบหรือเหตุผลอะไรมากมายเหมือนกับเราที่ผ่านอะไรๆมาหลายๆอย่าง  บางครั้งการที่เรารู้มาก  มีประสบการณ์มาก  ก็อาจทำให้เราจำกัดความคิดก็เป็นได้  เลือกแต่สิ่งที่เหมาะสม  สิ่งที่ควรทำและที่สำคัญ  เราเลือกแล้วว่าเราจะเป็นอะไร  ทำอาชีพอะไร  รู้ว่าตอนนี้ต้องทำอะไร  ซึ่งเหล่านี้ก็เป็นส่วนหนึ่งที่ทำให้เราขาดความมีชีวิตชีวาไปบ้าง   ถ้าเทียบกับตอนเด็กๆที่ไม่ว่าจะทำอะไรนิดหน่อยก็ดูสนุกไปหมด  หัวเราะได้ตลอดเวลา  จนในบางทีพวกเราที่เป็นผู้ใหญ่มักมองเด็กๆแล้วบอกว่า  ทำไมขำง่ายจัง  ...อาจเป็นเพราะพวกเราหัวเราะกันน้อยไปก็ได้นะ^____^
เมื่อกล่าวถึงเด็กๆ  ก็ขอยกตัวอย่างความประทับใจในการสร้างสรรค์ความคิดและการนำเสนอในวิชาดนตรีชีวิตของเด็กๆชั้น 3  โดยเทอมนี้ได้สอนเด็กๆชั้นนี้ 2 ห้อง คือ ห้อง 3/1 และ 3/2  โดยเด็กๆทั้งสองห้องนี้มีลักษณะที่แตกต่างกัน  ถึงแม้จะมีอายุที่เท่ากัน  เรียนรู้ในเรื่องเดียวกัน  แต่ความคิดการแสดงออกไม่เหมือนกัน  ในภาพรวมของเด็กๆห้อง 1 จะมีความแตกต่างกันรวมอยู่ในห้องค่อนข้างมาก  มีความเป็นตัวเองที่ค่อนข้างชัดเจน  มีความเป็นผู้นำและส่วนใหญ่จะกล้าแสดงออกอย่างเปิดเผย  เด็กๆห้อง 2  จะมีการรวมกลุ่มอย่างเห็นได้ชัด  ปัญหาในการจัดกลุ่มหรือเลือกผู้นำอาจจะง่ายกว่าห้อง 1  แต่ความคิดสร้างสรรค์อาจดูเป็นระเบียบและมีรูปแบบมากกว่า  ซึ่งถึงแม้ว่าเราจะเตรียมเนื้อหาการสอนที่เหมือนกัน  แต่การจัดการและการใช้วิธีการอาจต่างกัน  ซึ่งโจทย์การนำเสนอที่เห็นความเป็นตัวตนของเด็กๆชั้น 3 ได้ชัดในเทอมนี้คือ  “การสร้างสรรค์เนื้อเพลงใหม่  บนทำนองเพลงที่กำหนดให้”  เด็กๆจะต้องนำความรู้ที่มีมาในเรื่องของการร้องเพลง  การเปลี่ยนคำร้องบนทำนองเพลงเดิม  รูปแบบของบทเพลง  การสร้างสรรค์  การแสดงบทบาทสมมติและอื่นๆที่เรียนรู้  นำมาปรับใช้และจัดการนำเสนอโดยครูจะคอยดูวิธีการ  ให้คำแนะนำ  แสดงความคิดเห็นร่วมกับเด็กในเวลาที่ทำกิจกรรม
กว่าที่เด็กๆจะได้ทำกิจกรรมนี้  เราซึ่งเป็นครูผู้สอนก็ต้องสร้างอะไรๆหลายสิ่งให้กับเด็กๆ  ทั้งในเรื่องของจังหวะ  การฟัง  การเคลื่อนไหว  การสร้างสรรค์  ลักษณะของรูปแบบบทเพลง  ทักษะการเล่นเครื่องดนตรี  องค์ประกอบทางดนตรีที่เกี่ยวข้องต่างๆ  รวมถึงการแสดงออกในรูปแบบที่หลากหลาย  เหล่านี้ต้องค่อยๆสร้างค่อยให้เด็กๆทำซ้ำจนเกิดความเคยชิน  อันเนื่องมากจากวิชาดนตรีชีวิตเป็นเรื่องของทักษะเฉพาะ  บางคนสามารถเข้าถึงได้ง่าย  บางคนพยายามเรียนรู้ต้องใช้เวลานาน  บางคนแค่เพียงได้เห็นหรือสังเกตก็สามารถเรียนรู้ได้เลยก็มี  โดยพรสวรรค์หรือความสามารถก็อาจจะไม่ได้เกิดได้กับทุกคน  แต่สามารถเรียนรู้และพัฒนาทักษะต่อๆไปได้  กิจกรรมการสร้างทำนองใหม่  บนทำนองเพลงที่กำหนดให้  จึงเป็นเพียงส่วนหนึ่งที่ได้เห็นพัฒนาการความสามารถทางดนตรีของเด็กชั้น 3  การแสดงความคิดเห็นในลักษณะกลุ่มที่ต้องทำงานร่วมกัน  ดูการเชื่อมโยง  การนำมาใช้จากสิ่งที่เค้าได้เรียนรู้มาแล้วนำมาทำการนำเสนอในรูปแบบใหม่
หลังจากที่ได้แจกโจทย์ให้กับเด็กๆ  ภาพที่เห็นสิ่งแรกคือ  เค้าอยากจะทำแล้ว  อยากเข้ากลุ่มแล้ว  ไม่รอฟังครูอธิบายแล้ว!!!(55555)  ซึ่งเราก็เข้าใจความรู้สึกในตอนนั้นของเด็กๆอยู่เหมือนกัน  แต่ยังไงก็ต้องให้เค้าฟังครูให้จบก่อน  ต้องคอยหยุดให้เด็กๆเงียบลงและฟังถึงเงื่อนไข...  โดยสิ่งแรกที่ทำในการสอนกิจกรรมนี้คือ  เปิดเพลงที่เราแต่งขึ้นมาเป็นโจทย์ให้เด็กๆฟัง  ซึ่งได้นำเพลงแมงมุมลายมาเป็นโจทย์ในครั้งนี้  หลังจากนั้นให้เด็กๆทายว่าเป็นเพลงอะไร  สำหรับเพลงที่ทำใหม่จะเป็นลักษณะบรรเลงเท่านั้น  เมื่อเด็กได้ยินทำนองแล้วส่วนใหญ่ก็จะร้องเพลงแมงมุมลายกันเลยทีเดียว  บางคนทำท่าเอานิ้วไต่ๆ  บางคนตบมือตบตัก  แล้วแต่ความรู้สึกของเค้า^^ี  พอจบเพลงครูบีกับครูตุ๊กตาก็นำคำร้องใหม่บนทำนองเพลงแมงมุมลายมาร้องให้เด็กๆฟังแล้วถามว่าเนื้อเพลงที่ร้องใหม่นั้นเป็นเรื่องราวเกี่ยวกับอะไร  เมื่อถามเด็กๆส่วนใหญ่มักจะตอบได้ถูกต้อง  ครูก็จะบอกต่อไปว่าก่อนจะมาเป็นเนื้อเพลงนี้  เด็กๆต้องร่วมกันคิดนิทานสั้นๆเรื่องใหม่ขึ้นมาแต่มีข้อแม้ว่า  ต้องไม่เอานิทานที่เคยมีมาใช้  ให้สร้างใหม่ขึ้นมา  ช่วงนี้ในห้องเรียนยิ่งเสียงดังขึ้นไปอีกเพราะต่างอยากคิดอยากทำแล้ว  เมื่อเป็นเช่นนั้นขั้นตอนต่อไปคือ ให้เด็กๆเข้ากลุ่มเพื่อสร้างนิทานและแต่งคำร้องใหม่  เวลานี้จะเป็นการตัดสินใจที่ยาก  เพราะเด็กๆแต่ละคนจะมีความคิดเป็นของตนเอง  ในช่วงแรกๆครูอาจสังเกตห่างๆ  แต่ถ้ามีการถกเถียงกันนานหรือดูว่าน่าจะสรุปยากเกิดขึ้นในกลุ่มก็จะเข้าไปช่วยเหลือเพื่อให้ได้ข้อสรุป  เมื่อเด็กแต่ละกลุ่มได้ชื่อเรื่องของนิทาน  แต่งคำร้องตามทำนองเพลงแล้ว  ก็ต้องลองร้องเพลงว่าเข้าจังหวะมั้ย  ถ้าลงตัวก็เริ่มนำมาใส่กระดาษร้อยปอนด์แผ่นใหญ่  เพื่อวาดรูประบายสีนิทานของกลุ่มของตนเอง  เมื่อเสร็จกระบวนการนี้  เด็กๆต้องเตรียมซ้อมกับดนตรีที่เป็นโจทย์ของครู  โดยเด็กๆจะต้องหาวิธีนำเสนอต่างๆเพื่อให้เพื่อนๆและครูรู้ว่า  เรื่องที่กลุ่มตัวเองช่วยกันแต่งนั้นเกี่ยวกับอะไร  และมีเนื้อเพลงว่าอย่างไร  ซึ่งผลจากที่ได้เห็นการนำเสนอของเด็กๆนั้น  ในหนึ่งห้องเรียนจะมีการนำเสนอประมาณ 4 กลุ่ม  4 เรื่องราว  บางกลุ่มมีการเล่าเรื่องก่อน  มีบทพูดเพื่อนำไปสู่การร้องเพลง  บางกลุ่มมีคนเล่าหนึ่งคนที่เหลือเป็นนักแสดง  เหล่านี้ก็แล้วแต่ความสามารถของเด็กๆในกลุ่ม  บางกลุ่มเราเห็นพัฒนาการที่ดีมากๆเลยคือ  มีการเตรียมการที่ดี  มีการซ้อมอยู่ในเวลาที่กำหนด  ไม่ทะเลาะกัน  เวลาซ้อมก็ทำเหมือนจริงตลอด  คนสอนบางครั้งก็ยิ้มตลอดเวลาเหมือนกันนะ  หลังจากแต่ละกลุ่มแสดง  ครูกับเพื่อนๆร่วมห้องก็ร่วมแสดงความคิดเห็นว่าเป็นยังไงบ้าง  แบบไหนที่ดีแล้ว  แบบไหนที่ควรทำให้ดีขึ้น  เมื่อแสดงครบทุกกลุ่มครูก็จะบอกให้เด็กๆเก็บประสบการณ์นี้ไว้และขอให้สร้างสรรค์สิ่งที่ดีๆอย่างนี้ต่อไป...
 
 

