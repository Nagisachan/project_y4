
ระเบียบวินัยและความชัดเจน
จากงาน KM เมื่อภาคเรียนวิริยะที่ผ่านมา ทีมคณิตศาสตร์ได้ตั้งเป้าหมายไว้ว่า “จะยกระดับสมุดบันทึกความรู้ให้เป็นตำราเรียน” ไม่ว่าจะเป็นการทำสารบัญ ฝึกให้นักเรียนจดบันทึกให้เป็นระเบียบ ใช้สัญลักษณ์หรือสีในการเขียนกระดานเพื่อแยกความแตกต่างระหว่างความคิดและข้อสรุป เขียนชื่อนักเรียนที่เป็นเจ้าของความคิดทุกครั้งที่มีการแลกเปลี่ยนเรียนรู้  สิ่งเหล่านี้สามารถเกิดขึ้นในห้องเรียนได้เป็นอย่างดี แต่กว่าจะเป็นอย่างเช่นนี้ได้นั้น สำหรับชั้น 4 ทุกสิ่งทุกอย่างต้องถูกจัดระเบียบจากตัวครูและแผนการเรียนการสอนก่อนเป็นอันดับแรก
 ด้วยวิธีการทำงานของครูคณิตศาสตร์ชั้น 4 ที่คล้าย ๆ กันคือไม่ชอบทำงานลงในคอมพิวเตอร์ ชอบการเขียนแผนลงกระดาษ A4 จึงทำให้เมื่อสิ้นเทอมแต่ละเทอมแผนที่ได้ทำไว้ในกระดาษบางแผนก็หายไป หาแผนไม่เจอ จำไม่ได้ว่ากระดาษแผนนี้ต่อจากกระดาษแผนไหน เป็นความวุ่นวายมากเมื่อสิ้น 1 เทอมจะรวบรวมกระดาษแผนมาทำลงคอมพิวเตอร์ และที่สำคัญการจัดการความเป็นระเบียบเมื่อเขียนหรือลำดับขึ้นบนกระดานในชั้นเรียนก็ไม่เป็นระเบียน ไม่ได้มีการวางแผนการเขียนกระดานอะไรมากเท่าไร รู้เพียงว่าจะต้องเขียนอะไรขึ้นกระดานบาง ซึ่งสิ่งที่ไม่เป็นระเบียบเหล่านี้ก็ส่งผลถึงตัวของนักเรียนเมื่อครูให้บันทึกความรู้ลงในสมุดบันทึก สังเกตเลยว่ามากกว่า 80 % นักเรียนจะจดตามครูทุกตัวอักษร ไม่ว่าครูจะแทรกตัวอักษรตรงไหน นักเรียนจะจดตามแบบไม่ผิดเพี้ยน 
เมื่อทีมมีเป้าหมายจะยกระดับสมุดบันทึกให้เป็นตำราเรียน ดังนั้นครูคณิตศาสตร์ชั้น 4 จึงต้องปรับเปลี่ยนการทำงานให้เป็นระเบียบ มีวินัยและชัดเจนมากขึ้น แต่ก็ไม่ทิ้งการทำงานที่เป็นตนเองคือการเขียนแผนลงในกระดาษ เราเริ่มต้นภาคเรียนจิตตะด้วยการหาสมุดมา 1 เล่ม เอาไว้เขียนแผนการสอนลงในสมุดนั้นเพื่อความเป็นระเบียบและเป็นอันหนึ่งอันเดียวกัน  เราคิดว่าหากต้องการยกระดับสมุดบันทึกของเด็ก เราต้องยกระดับสมุดแผนของเราขึ้นมาเช่นเดียวกัน โดยในสมุดแผนจะเขียนเป้าหมาย ชื่อแผน และความรู้สะสมของนักเรียนไว้ด้านบน ส่วนใหญ่จะแบ่งสมุดออกเป็นสองข้าง ข้างซ้ายจะเขียนลำดับของการสอน ข้างขวาจะเขียนแผนกระดานที่สอดคล้องกับลำดับขั้นตอนและคำตอบที่คาดการณ์ว่าน่าจะเกิดขึ้น ทางฝั่งของกระดานต้องจัดวางตำแหน่งของโจทย์ ตำแหน่งของคำถามและคำตอบ และตำแหน่งของวิธีทำและวิธีคิด พร้อมกับรายละเอียดเล็กน้อย ๆ ที่เป็นความหมายของตัวเลขที่เกิดขึ้น ในบางโจทย์มีวิธีการแก้ปัญหาที่แตกต่างกัน แต่คำตอบมีความเชื่อมโยงกันอยู่ ครูก็ต้องวางแผนว่าหากมีคำตอบกรณีแบบที่กล่าวมา จะต้องเขียนกระดานอย่างไรให้เป็นระเบียบ จะต้องวางตำแหน่งของวิธีการไว้ตรงไหนเพื่อให้เห็นภาพมากที่สุดและไม่โยงเส้นพันกันไปมา และต้องทำให้กระดานดูง่ายที่สุด แต่ด้วยข้อจำกัดของการแบ่งหน้ากระดาษออกเป็น 2 ส่วน ซึ่งกระดานจะถูกแบ่งออกเป็น 4 ส่วน ทำให้ในบางครั้งการเขียนแผนกระดานของจริงกับแผนกระดานในสมุดไม่เป็นไปตามที่คาดการณ์ไว้ บางครั้งต้องเขียนเบียนกันเพื่อให้เป็นแบบที่วางไว้ ส่งผลให้กระดานในครั้งนั้นจะดูแน่น และในส่วนท้ายแผนจะเป็นข้อสรุปในแผนนั้น ซึ่งก็วางไว้ว่าข้อสรุปจะต้องอยู่ที่กระดานสุดท้ายเป็นการเรียงลำดับจากต้นจนจบของคาบเรียนนั้น การมีสมุดแผนในวิถีของคณิตศาสตร์ชั้น 4 ทำให้ครูมองภาพได้ชัดเจนมากยิ่งขึ้น จัดการกับกระดานได้เป็นระเบียบ น่ามอง ตัวหนังสือไม่อัดแน่นจนเกินไป เส้นที่เคยลากไปมาจน งง ในภาคเรียนฉันทะและวิริยะก็หายไป บ เมื่อครูมีการวางแผนในการเขียนกระดาษและสามารถเขียนกระดานได้ตามที่วางแผนไว้ สิ่งเหล่านี้ส่งผลต่อการมองของนักเรียนเป็นอย่างมาก เมื่อกระดานมีการจัดระเบียบด้วยการเขียนที่ร้อยเรียง  มีความสวยงามเป็นระเบียบ มีจุดเน้นที่เป็นชอล์กสีอย่างชัดเจน ไม่กระโดดข้ามไปมา ไม่มีเส้นหรือข้อความใดใดมาแทรกไว้ด้านบนหรือด้านล่างประโยค  ทำให้การจัดบันทึกของนักเรียนก็จะร้อยเรียงตามบนกระดาน เป็นลำดับขั้นตอน ไม่งง และไม่สับสน มีหลากหลายวิธีคิดจากโจทย์เพียง 1 ข้อ โดยเริ่มจากวิธีของตนเองก่อนที่ทำลงในสมุดก่อน ต่อด้วยวิธีที่ของเพื่อนที่มีความยากมากขึ้นตามลำดับโดยจะต้องเขียนชื่อเพื่อนลงไปในวิธีการของเพื่อน เพื่อเป็นการให้เกียรติเพื่อน และจบลงด้วยข้อสรุปภายในคาบเรียนนั้น ทำให้ได้เห็นกระบวนการคิดที่มีความร้อยเรียงกันจากวิธีคิดหรือวิธีทำที่ง่ายไปจนถึงวิธีคิดและวิธีทำที่ยาก  
ในเทอมจิตตะและวิมังสานี้ ได้พูดคุยกับนักเรียน ในเรื่องของสมุดบันทึกว่าเราจะให้สมุดบันทึกเล่นนี้เป็นหนังสือเรียนที่คนอื่นสามารถมาอ่านของเราแล้วเข้าใจในเรื่องนั้น ๆ ได้ นักเรียนส่วนใหญ่มีความตั้งใจที่จะทำสมุดของคนเองให้เป็นสมุดที่ดีที่สุด ไม่ว่าจะเป็นการติดกระดาษโจทย์ ก็จะตีชิดเส้นคั้นหน้ากระดาษ พยายามเขียนด้วยลายมือที่สวย เขียนสิ่งที่ตนเองคิดให้เป็นลำดับขั้นตอนมากกว่าการบรรยาย ด้วยความคิดเห็นส่วนตัวที่ว่าการที่เริ่มจัดระเบียบจากตัวครูและแผนการสอน ความมีวินัยและความชัดเจนในเป้าหมายของครูนั้น ทำให้สมุดและการจดบันทึกความรู้ของนักเรียนนั้นเป็นระเบียบ มีลำดับขั้นตอนที่เห็นได้ชัดเจน นักเรียนบางคนสังเกตเห็นการใช้สีชอล์กของครูก็ทำตามครู ไม่ว่าจะเป็นการขีดเส้นใต้เพื่อเน้นข้อความ การวงกลมคำสำคัญ การตีกรอบหรือทำสัญลักษณ์ให้ทราบว่านี้วิธีที่น่าสนใจ ซึ่งสิ่งเหล่านี้ตัวครูเองก็ได้บอกกับนักเรียนว่าทำไปเพื่อจุดประสงค์อะไร  เมื่อให้ทำแบบฝึกหัดในเวลาต่อมา นักเรียนส่วนใหญ่สามารถเปิดกลับไปศึกษาวิธีการของเพื่อนที่สนใจและนำกลับมาทำเองได้  บางคนต่อยอดจากวิธีการของเพื่อนคิดเป็นวิธีใหม่ของตนเอง 
ใน 2 เทอมที่ผ่านมา สำหรับตัวครูนั้นสามารถตรวจสมุดของนักเรียนได้ง่ายขึ้น มองเห็นความคิดของแต่ละคน ได้เห็นวิธีการแปลก ๆ เมื่อนักเรียนได้ลองลงมือทำเองก่อน สังเกตเห็นการเขียนเรียบเรียงอย่างเป็นขั้นตอนและการจัดระเบียบสมุดของแต่ละคน บางคนพยายามเพิ่มเติมภาษาของตนเองเข้าไปเพื่อให้ตนเองเข้าใจมากขึ้น แม้ว่าสมุดบันทึกความรู้ของนักเรียนใน 2 เทอมนี้อาจจะไม่ได้เป็นตำราเรียนสำหรับผู้อื่น แต่สมุดบันทึกของแต่ละคนน่าจะเป็นตำราเรียนของแต่ละคนได้เป็นอย่างดี
