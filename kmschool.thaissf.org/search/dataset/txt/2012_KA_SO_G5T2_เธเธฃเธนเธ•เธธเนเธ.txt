

ชีวิตที่เรียนรู้ของครูเพลิน
ชื่อ สิริกมล ศรีเดช (ครูตุ๊ก)
หน่วยวิชามานุษและสังคมศึกษา
ระดับชั้นประถมศึกษาปีที่ 5
กิจกรรมที่ก่อให้เกิดการเรียนรู้ได้มากที่สุดและดีที่สุด
-กิจกรรม “ศึกษาการรู้จักการกินข้าวของมนุษย์ ความเชื่อและพิธีกรรมที่
เกี่ยวข้องกับข้าวในดินแดนประเทศไทย”
-แนวคิดของกิจกรรมคือ ให้นักเรียนอธิบายที่มาของแหล่งกำเนิดข้าว 
การรู้จักการกินข้าวของมนุษย์ ความเชื่อและพิธีกรรมที่เกี่ยวข้องกับข้าวในดินแดนประเทศไทย
ลักษณะกิจกรรม
ให้นักเรียนดูวีดิทัศน์สารคดีแผ่นดินสุวรรณภูมิตอนชีวิตข้าวในวัฒนธรรมไทย  ระหว่างที่ชมรายการสารคดีนักเรียนจะต้องจับประเด็นและสาระสำคัญเนื้อหาในแต่ละตอนซึ่งมีอยู่ 3 ตอนคือ 
ตอนที่ 1 จะเป็นเนื้อหาที่กล่าวถึงแหล่งกำเนิดข้าวในสุวรรณภูมิและในประเทศไทยจากหลักฐานทางโบราณคดี  
ตอนที่ 2 สาระสำคัญจะเป็นเรื่องตำนาน ความเชื่อและการนับถือสิ่งศักดิ์สิทธิ์ที่เกี่ยวข้องกับข้าว
ตอนที่ 3 จะเป็นเรื่องราวเกี่ยวกับพิธีกรรมข้าว 4 ภาคของประเทศไทย
นักเรียนมีการบันทึกสรุปข้อมูลและต้องอธิบายได้ว่าใจความสำคัญของเนื้อหาแต่ละตอนมีอะไรบ้าง  หลังจากนั้นนักเรียนจะต้องวิเคราะห์เชื่อมโยงความรู้เกี่ยวกับวิธีคิดและวิธีปฏิบัติของชาวนาที่มีต่อข้าวนั้นส่งผลอย่างไรทั้งต่อตัวชาวนาและตัวเราในฐานะผู้กินข้าวเป็นอาหารหลัก  นอกจากนี้นักเรียนยังต้องมีการประเมินค่าวิธีคิดและวิธีปฏิบัติที่มีต่อข้าวของชาวนาด้วยพร้อมทั้งฝึกฝนการใช้ทักษะการเขียนอธิบายประกอบเหตุผล  เมื่อมาถึงช่วงสุดท้ายของการทำกิจกรรม ครูให้นักเรียนหาลักษณะร่วมของพิธีกรรมข้าวทั้งสี่ภาคและหาความสัมพันธ์ระหว่างช่วงเวลาการประกอบพิธีกรรมและวงจรวิถีการปลูกข้าวของชาวนา
ความรู้ที่มีมาก่อน
ความรู้ของนักเรียนที่สะสมก่อนการเรียนรู้ในกิจกรรมนี้คือ ความสำคัญของข้าวในวิถีชีวิตคนไทย ประวัติข้าวไทย และแหล่งโบราณคดีที่แสดงหลักฐานการรู้จักกินข้าวหรือทั้งกินและปลูกข้าวของมนุษย์ในประเทศไทย
ประเด็นที่ได้เรียนรู้
การตั้งคำถามเพื่อพานักเรียนไปสู่สิ่งที่เรียนรู้  ครูจะต้องมีการคาดการณ์คำตอบล่วงหน้าและเห็นผลลัพธ์การเรียนรู้ปลายทางที่ชัดเจน  การวางลำดับคำถามแต่ละคำถามจึงมีความสำคัญในการช่วยให้นักเรียนสามารถเรียบเรียงความรู้ความคิดของตนเองอย่างเป็นระบบ  นอกจากนี้ยังมีปัจจัยอื่นที่ส่งผลต่อวิถีการเรียนรู้ของนักเรียนโดยเฉพาะในกิจกรรมที่ให้ชมสื่อการสอนประเภทสารคดีก็คือ ทักษะการฟังจับประเด็นและเขียนสรุปจากสิ่งที่ฟังซึ่งเป็นทักษะที่ท้าทายความสามารถของเด็กนักเรียนวัยประถมศึกษาปีที่ 5 เพราะนักเรียนต้องอาศัยทักษะการเรียนรู้หลายอย่างที่มีอยู่ในตัวเองให้นำออกมาใช้ให้ได้มากที่สุด ทั้งการฟังจับประเด็นที่ต้องอาศัยความตั้งใจและมีสมาธิที่ต่อเนื่อง การเลือกคำหรือถ้อยคำจากสื่อที่รับชมมาเขียนสรุปเป็นประโยคที่ครอบคลุมใจความสำคัญของเรื่องนั้น และความชำนาญในการใช้ภาษาของตนเอง สิ่งเหล่านี้จะมีผลต่อการประมวล การเรียบเรียงความรู้และการต่อยอดความรู้ของนักเรียน
ชิ้นงานหรือเอกสารประกอบ
ใบงานตอบคำถามและใบบันทึกข้อมูลพิธีกรรมข้าว  สื่อวีดิทัศน์สารคดีมหัศจรรย์สุวรรณภูมิตอนชีวิตข้าวในวัฒนธรรมไทย
ปัจจัยความสำเร็จ
ส่วนหนึ่งมาจากการเลือกสื่อการสอนที่สามารถกระตุ้นความสนใจเรียนรู้ของนักเรียนได้  การใช้คำถามที่ช่วยสร้างการเรียนรู้ของนักเรียนที่เป็นลำดับไปจนถึงบทสรุปการเรียนรู้ปลายทาง ทุนความรู้เดิมพร้อมทั้งทักษะต่างๆที่นักเรียนนำมาใช้ในการจัดการกับสถานการณ์ที่ต้องเผชิญในระหว่างการเรียนรู้
ประเด็นที่จะนำไปพัฒนาต่อ
การให้นักเรียนได้มีโอกาสฝึกทักษะการฟังจับประเด็น  การตีความและวิเคราะห์โจทย์คำถามให้ชำนาญมากขึ้น 

