
คุณครู  ชนก สามิติ
หน่วยวิชา  ภูมิปัญญาภาษาไทย  
ระดับชั้น ๕



“จับประเด็นเค้นความสำคัญ”
----------




กิจกรรมที่ก่อให้เกิดการเรียนรู้มากที่สุด
ในการเรียนนิทานชาดกเรื่องพระมโหสถ ตอนว่าด้วยปัญญากับทรัพย์ คุณครูมีเป้าหมายให้เด็กๆ เรียนรู้การจับประเด็นเรื่องที่อ่าน เพื่อให้เกิดความเข้าใจในเรื่องที่อ่านมากที่สุด ลักษณะของกิจกรรมคือ 
๑. ในช่วงท้ายของคาบที่แล้ว ครูมอบหมายให้นักเรียนเตรียมตัวสำหรับการเรียนครั้งนี้ด้วยการอ่าน "มโหสถชาดก ตอน ปัญญากับทรัพย์" มาล่วงหน้า  
๒. เขียนประเด็นในเรื่องทั้งหมดออกมาเป็น mind map โดยมีรายละเอียดสำคัญคือ ประเด็นตั้งและประเด็นแย้ง ระหว่างตัวดำเนินเรื่องหลักคือ มหาบัณฑิตเสนกะ และ มหาบัณฑิตมโหสถ
ความรู้ที่มีมาก่อน
๑. การอ่านจับประเด็นเบื้องต้นคือ ใคร ทำอะไร ที่ไหน อย่างไร 
๒. การได้อ่านเนื้อหาไว้ล่วงหน้า
โจทย์สถานการณ์เปิด
ประเด็นที่ยกมาเป็นข้อเปรียบเทียบสนับสนุนเรื่องปัญญากับทรัพย์ของมหาบัณฑิตเสนกะและมหาบัณฑิตมโหสถ ว่าอะไรสำคัญกว่ากัน ใครสนับสนุนอะไร มีการยกเหตุผลมาหักล้างกันอย่างไร
ชิ้นงาน
mind map จับประเด็นข้อโต้แย้งระหว่างปัญญากับทรัพย์ ของ มหาบัณฑิตเสนกะ และ มหาบัณฑิตมโหสถ































ประเด็นที่ได้เรียนรู้
ครูได้เห็นศักยภาพและการเรียนรู้ของเด็กเป็นรายคนอย่างชัดเจน และเข้าไปช่วยกระตุ้นเด็กที่ยังไม่มั่นใจให้ได้แสดงศักยภาพ จนในท้ายที่สุดครูได้เห็นการสร้างองค์ความเป็นหนึ่งเดียวของเด็กๆ 
ครูเห็นพัฒนาการการใช้ภาษาของเด็กๆ ว่ามีการเลือกสรรคำที่เหมาะสมมาก กระชับอมความมาก และสละสลวยมากขึ้น (เพราะได้รับอิทธิพลจากการอ่าน)

ปัจจัยความสำเร็จ
การที่ครูแสดงความชื่นชมและเชื่อมั่นในตัวเด็กว่าเขาทำได้ ผ่านการพูดและท่าทีของครู เป็นการกระตุ้นให้เด็กๆ กระตือรือร้นต่อการเสนอความคิดเห็น แย้ง แสดงเหตุผล รับฟังและปรับแก้งานร่วมกัน

ประเด็นที่จะไปพัฒนาต่อ
ในกิจกรรมนี้ ครูยังไม่ได้จัดกระบวนการเพื่อตกผลึกเป็นความคิดรวบยอด เพื่อสะท้อนมุมมองของตนเองต่อเรื่องดังกล่าว รวมทั้งการนำวิธีคิดจากเรื่องไปเป็นฐานในการมองประเด็นอื่นๆ ในชีวิต
ดังนั้น ประเด็นข้างต้น จึงเป็นโจทย์ที่ท้าทายต่อไปสำหรับครู


















