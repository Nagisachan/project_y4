
ชื่อ ทิพอาภา  กลิ่นคำหอม (ครูเนย)  หน่วยวิชา  ภูมิปัญญาภาษาไทย  ระดับชั้น  ๒

กิจกรรมที่ก่อการเรียนรู้

แนวคิดกิจกรรม หรือ ลักษณะกิจกรรม คือ กิจกรรมผจญภัยกับมาตราตัวสะกด โดยให้นักเรียนได้เรียนรู้เกี่ยวกับมาตราตัวสะกด ๕ มาตรา ได้แก่ มาตรา ก.กา / กง / กม / เกย / เกอว ซึ่งให้นักเรียนได้เกิดการเรียนรู้ด้วยตนเอง ผ่านการทำกิจกรรมทั้งหมด ๕ ฐาน และสังเกตคำตอบที่ได้จากแต่ละฐาน ว่ามีความเหมือนกันอย่างไร และนักเรียนก็จะเห็นคำตอบว่าแต่ละฐาน จะมีคำตอบที่ตัวสะกดเหมือนกัน ซึ่งการเรียนผ่านกิจจกรรมนี้ นักเรียนจะต้องมีความรู้มาก่อน คือ รู้และเข้าใจว่ามาตราตัวสะกดมีมาตราอะไรบ้าง และรู้จักว่าตัวสะกด คือ พยัญชนะที่อยู่ท้ายคำ นอกจากนี้นักเรียนจะต้องมีความรู้พื้นฐานในเรื่อง การผันเสียงวรรณยุกต์ การเล่นปริศนาคำทายผ่านบทกลอน และมีคลังคำที่มากเพียงพอ จึงจะสามารถทำกิจกรรมแต่ละฐานออกมาได้ ซึ่งกิจกรรมมีโจทย์สถานการณ์เปิด คือ จากกิจกรรมการเวียนฐานทั้ง ๕ ฐาน นักเรียนสังเกตเห็นอะไรบ้างงที่เหมือนกันในแต่ละฐาน (ตัวสะกดของแต่ละฐานจะเหมือนกัน คือ มาตรา กง /กม / เกย / เกอว และมาตรา ก.กา จะไม่มีตัวสะกดทั้งหมด) โดยกิจกรรมนี้จะมีใบงานทั้งหมด ๕ ชุด เพื่อเป็นการประเมินความรู้ความเข้าใจของนักเรียน ในการหาคำตอบจากแต่ละกิจกรรม และสามารถสรุปได้ว่าแต่ละกิจกรรมนั้นมีสิ่งใดที่เหมือนกัน ซึ่งประเด็นที่ได้เรียนรู้ที่ก่อให้เกิดการเรียนรู้ใหม่ๆ ในด้านของครูผู้สอน คือ เมื่อนำกิจกรรมที่แปลกใหม่ และให้อิสระแก่นักเรียนในการเรียนรู้ ทำให้นักเรียนมีความกระตือรือร้นในการเรียนมากขึ้น และทำให้ง่ายต่อการคุมชั้นเรียน นอกจากนี้ยังทำให้ครูผู้สอนได้ฝึกการพัฒนาสื่อการสอน และการออกแบบการสอนที่แปลกใหม่มากยิ่งขึ้น ถือว่าเป็นการพัฒนาการเรียนการสอนเพื่อให้นักเรียนได้เรียนรู้อย่างเต็มศักยภาพ ส่วนประเด็นที่ได้เรียนรู้ที่ก่อให้เกิดการเรียนรู้ใหม่ๆ ในด้านของผู้เรียน คือ เป็นกิจกรรมที่นักเรียนสามารถเรียนรู้ได้ด้วยตนเอง โดยมีครูผู้สอนเป็นเพียงผู้ที่คอยแนะนำเท่านั้น นอกจากนี้ยังได้อิสระในการทำกิจกรรมฐานในแต่ละฐาน ฝึกการช่วยกันคิดกับเพื่อนๆ ฝึกการทำงานให้เสร็จตรงตามเวลาที่กำหนด และต้องคอยรับผิดชอบในการทำกิจกรรมในแต่ละฐาน ฝึกการเรียนรู้โดยการคิด ช่างสังเกต นำความรู้ที่มีมาก่อนมาประยุกต์ใช้ได้ 
ปัจจัยแห่งความสำเร็จในคาบเรียนนี้ คือ วิธีการสอนที่แปลกใหม่ เหมาะแก่การกระตุ้นให้ผู้เรียนเกิดการเรียนรู้ และท้ทายความสามารถของผู้เรียน นอกจากนี้บรรยากาศและสิ่งแวดล้อมในห้องเรียนเอื้ออำนวยต่อการเรียนรู้ของผู้เรียน เพราะเป็นห้องที่ค่อนข้างโปร่ง มีแสงเข้าถึงอย่างเหมาะสม เวลาที่ทำกิจกรรมและตัวกิจกรรมมีความเหมาะสมไม่มากไม่น้อยเกินไป และสามารถวางฐานกิจกรรมได้เป็นอย่างดี ทำให้คาบเรียนนี้ประสบความสำเร็จไปได้ด้วยดี ส่วนประเด็นที่จะสามารถนำไปพัฒนาต่อได้ คือ สื่อการเรียนรู้อาจจะทำให้ชัดเจนมากขึ้น และสวยงามมากขึ้น เพื่อเป็นการกระตุ้นการเรียนรู้ของนักเรียน และพัฒนาตัวกิจกรรมให้มีความท้าทายแก่นักเรียนมากขึ้น เพื่อให้นักเรียนได้เรียนรู้อย่างมีประสิทธิภาพ

