
เรียนรู้ไปด้วยกัน…
...โดย ครูเมธาวดี  กุลรัตนะชัย (ครูบี)
       ในแต่ละปีการศึกษา  เราจะได้เห็นพัฒนาการของเด็กๆ ของเราในรูปแบบต่างๆ  ทั้งในเรื่องของรูปร่าง  ความสูง  บุคลิก  การใช้คำพูด  การใช้ชีวิตกับสังคมในหลายๆ มุม  ซึ่งปัจจัยเหล่านี้เป็นปัจจัยภายนอกที่เราจะสามารถสังเกตได้  ส่วนภายใน  เช่น  เรื่องของความคิด  การเรียนรู้  การวิเคราะห์  การแก้ไขปัญหา  หรือความคิดสร้างสรรค์  เราซึ่งเป็นครู  ที่มีบทบาทในการเตรียมโจทย์ปัญหาในรูปแบบต่างๆ  เพื่อให้เด็กได้เกิดการพัฒนา  ครูจำเป็นต้องคิด  ปรับ  สังเกตในทุกๆด้านเพื่อให้เด็กๆนั้นได้เกิดการเรียนรู้ผ่านรูปแบบการเรียนการสอนและการะบวนการต่างๆ ในชั้นเรียน...จากประสบการณ์ที่ผ่านมา  เด็กๆ จะได้เรียนรู้ทักษะทางดนตรีที่พัฒนาไปตามวัยเรื่อยๆ  โดยมีหลักสูตรเป็นตัวยึด  เพื่อให้โครงสร้างในการทำแผนการสอน  หรือการจัดการกิจกรรมเป็นไปตามที่วางไว้  นำไปสู่การเรียนรู้ที่ดีและมีประโยชน์ต่อเด็กๆของเรา  เมื่อเราได้วางแผนการสอนไว้ตลอดทั้งปีแล้ว  พอเริ่มในปีการศึกษาถัดไป  เราจะนำแผนทั้งหมดที่ใช้ในแต่ละเทอมกลับมาดู  ทบทวน  ไตร่ตรอง  ทั้งเนื้อหาในแต่ละชั้น  แผนรายภาคในแต่ละเทอม  จนไปถึงเนื้อหาในแต่ละสัปดาห์  เพื่อปรับ  พัฒนาแผนหรือเนื้อหาให้ดีขึ้น  เหมาะสมตรงกับผู้เรียน  ไม่เท่านั้น  เหล่านี้ยังทำให้ครูได้กลับมามองเห็น  สังเกต  สำหรับการพัฒนาตนเองอีกครั้งต่อไปได้...      
ก่อนจะเข้าใจผู้เรียน  ก่อนจะเข้าใจในตัวเนื้อหาความรู้ต่างๆ  เราซึ่งเป็นครู  จำเป็นที่จะต้องเข้าใจตนเองและรู้ว่าสิ่งที่เกิดขึ้นในการสอนแต่ละครั้ง  แต่ละเทอม  แต่ละปีเป็นไปอย่างไร  มีอะไรที่ต้องปรับปรุง  แก้ไข  หรือต้องพัฒนาเพิ่มเติม  เพื่อให้เกิดกระบวนการเรียนรู้ทั้งตัวครูและผู้เรียนดีที่สุด  เมื่อครูได้เกิดความเข้าใจในหลายๆ ด้านแล้ว  ก็จะมาถึงการเข้าใจผู้เรียนกันต่อไป…
เนื่องจากในปีการศึกษา 2559...เราได้สอนเด็กๆ ชั้น 4 ห้อง 1 ถึง 4  เด็กๆ รุ่นนี้เพิ่งข้ามมาจากช่วงชั้นที่ 1  ก้าวข้ามเรียนรู้ในวัยที่โตขึ้น  ต้องเปลี่ยนห้องเรียน  เปลี่ยนกลุ่มเพื่อน  เปลี่ยนครู  ซึ่งการเปลี่ยนแปลงในหลายๆอย่างมักจะมีผลต่อการเรียนรู้ด้วย...ในเนื้อหาวิชาดนตรีชีวิตชั้น 4  จะมีการเปลี่ยนแปลงในเรื่องของการคิดสร้างสรรค์  การทำงานเป็นกลุ่ม  การคิดต่อยอดในกิจกรรมเยอะขึ้น  โดนเราจะมีแผนที่เคยทำในปีการศึกษาก่อนไว้อยู่แล้ว  เมื่อนำมาดู  เราจะต้องนำมาทบทวนว่าแผนที่เคยทำสอดคล้องกับหลักสูตรมั้ยอีกครั้ง  กิจกรรมที่เคยวางไว้ตอบโจทย์กับเด็กในชั้นปัจจุบันหรือไม่  ซึ่งเราจะต้องรู้พื้นฐานและทักษะความสามารถทางดนตรีก่อนหน้านี้มาก่อนด้วย  นั่นคือต้องดู Met before  ที่มาจากช่วงชั้นที่ 1...เมื่อศึกษาพื้นฐานเหล่านี้แล้ว  ก็มาถึงตอนวางแผน  เราตัดสินใจนำแผนเดิมมาลองใช้ใน 1 – 2 สัปดาห์แรก  โดยในระหว่างที่สอน  เราสังเกตว่า  เด็กรุ่นนี้อาจมีบางอย่างที่ใช้กิจกรรมเดิมไม่ได้  เพราะครูยังเห็นปัญหาในเรื่องของทักษะเรื่องการปฏิบัติขลุ่ย Recorder  ครูจึงตัดสินใจปรับแผนใหม่ทั้งหมด  โดยยังใช้เนื้อหาจากหลักสูตรที่เคยวางไว้เหมือนเดิม  เพื่อให้เด็กๆ สามารถเรียนรู้ได้ง่ายขึ้น  สิ่งที่พบเห็นจากปัญหาที่เกิดขึ้นกับเด็กๆ คือ เด็กๆ ยังวางนิ้วบนขลุ่ยได้ไม่ถูกตำแหน่ง  เปลี่ยนนิ้วไม่คล่อง  ครูได้สร้างกิจกรรมที่ใช้ในการเปลี่ยนนิ้วหรือทักษะการวางนิ้วให้ดีขึ้นผ่านกิจกรรมเล่นมือ  เด็กๆ ยังอ่านสัญญาณมือทางดนตรีไม่คล่อง  ครูทำแผนผังรูปสัญญาณมือให้เด็กๆ ติดไว้ที่ห้องเรียนดนตรี  ร่วมกับให้เด็กๆ ผลัดกันมาเป็นผู้นำในการสร้างสัญญาณมือหน้าห้อง  แล้วให้เพื่อนเป่าขลุ่ยตาม  หลังจากที่ได้ลองปรับในเรื่องนี้  ก็สังเกตเห็นเด็กๆ สามารถทำและจำได้ดีขึ้น  อีกเรื่องหนึ่งที่เราสังเกตเห็นปัญหาหาจากเด็กๆชั้น 4 รุ่นนี้ คือ เด็กๆ ขาดการเป็นผู้ฟังที่ดี  จึงทำให้รับการเรียนรู้ในห้องเรียนไม่เต็มที่  ขาดการสังเกต  การยอมรับความคิดเห็นซึ่งกันและกันในห้องเรียน  ทำให้เกิดการขัดแย้งในห้อง  ซึ่งถ้าเราปล่อยปัญหานี้ผ่านไป  จะทำให้เกิดการจัดการชั้นเรียนในระยะยาวที่ยากขึ้น  ส่งผลให้มีปัญหากับการเรียนการสอนในห้องเรียนด้วย  เราจึงหากิจกรรมที่ใช้การฟัง  การสังเกต  ต้องใช้ความเงียบ  เพื่อให้ทุกคนได้สนใจสิ่งรอบข้างมากขึ้น  เช่น  เกมนับเลข  เกมปลาโลมา  เราจะนำกิจกรรมนี้มาเล่นในช่วงภาวะพร้อม  เพื่อให้เด็กได้ฟังกันมากขึ้น  เมื่อจบกิจกรรม  เราจะสรุปผลร่วมกันว่าเกิดประโยชน์อย่างไร  คอยปรับและทำซ้ำเรื่อยๆในระยะ 1 – 2 เทอม  มาถึงวันนี้ห้องเรียนดนตรีทั้ง 4 ห้อง  ดีขึ้นกว่าเดิมแล้ว
 อีกเรื่องหนึ่งที่เราว่าสำคัญในกระบวนการจัดการชั้นเรียน  คือ  ความชัดเจน  ชัดเจนในเงื่อนไขที่ตั้งร่วมกันในห้อง  ชัดเจนในเรื่องของการอธิบาย  ชัดเจนในแผนที่เราต้องเตรียมตัวให้พร้อมก่อนสอน  รวมถึง  ชัดเจนในเรื่องหน้าที่ของแต่ละคนว่าต้องทำอะไร  ซึ่งถ้าเหล่านี้เกิดขึ้น  เราที่เป็นครูกับเด็กๆ ที่เป็นผู้เรียน  จะเกิดการเรียนรู้ที่ดีร่วมกันในชั้นเรียนได้...
บางครั้งการปรับเปลี่ยนอาจต้องใช้เวลา  ความคิดในการไตร่ตรอง  แต่ถ้าคำนึงถึงผลในระยะยาวที่เราจะได้รับหลังจากการมองเห็นและแก้ไข  จะทำให้เราสามารถมีเวลาในการเรียนรู้เรื่องอื่นๆที่เกี่ยวข้องกับวิชาของเรามากขึ้น  และยังทำให้เรามีความสุขที่จะได้เห็นพัฒนาการที่ดีขึ้นของผู้เรียนหรือเด็กๆได้ต่อไป… 










