
81667351270
ครูสุนทรีพร  บุญฤทธิ์  หน่วยวิชาคณิตศาสตร์ ชั้น ๒
ปีการศึกษา ๒๕๕๗ เป็นปีที่ทีมคณิตศาสตร์ได้มีการปรับเปลี่ยนการออกข้อสอบ  และการตรวจโดยใช้เกณฑ์ C S P เริ่มต้นที่ภาคเรียนวิริยะอย่างเต็มรูปแบบ   ครูในทีมคณิตศาสตร์เห็นว่าการตรวจให้คะแนนนักเรียนในรูปแบบนี้ทำให้ประเมินนักเรียนได้อย่างชัดเจน ครูผู้สอนเห็นได้ชัดว่าเด็กคนนี้ต้องการให้ช่วยอะไร เช่น นักเรียนติดปัญหาที่การแปลโจทย์ไม่ได้    แสดงวิธีคิดไม่ได้   นักเรียนขาดความเข้าใจในหลักการ (แก่นเนื้อหาสาระที่เรียน) หรือนักเรียนบางคนขาดความมั่นใจในตนเอง ไม่กล้าที่จะคิดตัดสินใจ ไม่กล้าลงมือแก้ปัญหา กลัวความผิดพลาด   การประเมินแบบ C S P   ช่วยให้ครูผู้สอนสามารถสังเกตนักเรียนส่งผลให้อ่านเด็กได้ชัดเจนขึ้น   ทำให้ครูผู้สอนได้เข้าช่วยเหลือนักเรียนที่มีปัญหา ช่วยนักเรียนในห้องซ่อมเสริมได้ตรงประเด็นมากขึ้น 
ช่วงต้นเทอมจิตตะครูผู้สอนได้ใช้ผลการประเมินแบบ C S P   มาเป็นข้อมูลในการสังเกตนักเรียนในชั้นเรียนและได้พยายามที่จะช่วยเด็กคนหนึ่งที่มีผลการเรียนคณิตศาสตร์ค่อนข้างต่ำ เมื่อเรียนในห้องเรียนจะไม่ค่อยมีสมาธิกับการเรียนบางครั้ง ไม่ยอมเริ่มงานด้วยตนเอง ชอบส่งเสียงรบกวนเพื่อน ชวนเพื่อนคุยบ้าง แกล้งเพื่อนบ้าง ทำให้ครูต้องเข้าไปเตือนอยู่บ่อยครั้ง  พอถึงเวลาที่ต้องลงมือทำโจทย์สถานการณ์ด้วยตนเอง  โดยเฉพาะกับโจทย์ปัญหาที่ต้องอ่าน  เด็กคนนี้จะมีคำพูดติดปากว่าเสมอว่า  ทำไม่ได้ ทำไม่เป็น ทำยังไง ? ให้ทำอะไร?   ขณะที่เพื่อนคนอื่นลงมือทำและพยายามคิดแก้ปัญหา มีบางครั้งที่เพื่อนในห้องพูดว่าข้อนี้ง่ายมากเลย  ........ทำไม่ได้เหรอ เด็กคนนี้จะแสดงออกทางสีหน้าได้ชัดว่าเสีย self และไม่ยอมลงมือทำอะไรเลย  รอเวลาที่เพื่อนแลกเปลี่ยนและเฉลยคำตอบ บางคาบเรียนครูรู้สึกหนักใจกับเด็กคนนี้มาก  หลายครั้งที่เด็กคนนี้ไม่ยอมทำงานครูจำเป็นต้องเข้าไปให้ความช่วยเหลือ  ถามว่าไม่เข้าใจตรงไหน  ลองอ่านโจทย์ดูอีกที ถ้าอ่านแล้วก็ยังไม่เข้าใจก็ลองวาดเป็นภาพตามที่โจทย์ดู  ปรากฏว่าเด็กคนนี้สามารถแก้โจทย์ได้  แต่ระหว่างทำจะมีคำถามตลอดว่า แบบนี้ใช่ไหม ? แบบนี้ถูกไหม ? จนทำเสร็จได้คำตอบ    ครูจะบอกเสมอว่าเห็นไหมล่ะเธอทำได้  ครูรู้ว่าเธอทำได้...   เพื่อให้เขาเกิดความมั่นใจและกล้าที่จะพยายามด้วยตนเองก่อน  โดยครูจะค่อยๆถอยห่าง เพื่อฝึกให้เขาแก้ปัญหาด้วยตนเองให้ได้  แต่บางคาบเรียนก็ยังต้องให้ความช่วยเหลืออยู่  ครูรู้ว่าเด็กคนนี้ไม่มีความมั่นใจในตนเองสูง   ไม่กล้าที่จะคิดและลงมือทำด้วยตนเอง เพราะกลัวความผิดพลาด จึงแสดงพฤติกรรมเล่นทำตลกเพื่อกลบเกลื่อน  แต่มีสิ่งสำคัญที่เป็นข้อดีคือเด็กคนนี้เรียนรู้ได้ดีจากการมองเห็นภาพ   ครูเห็นได้จากในบทเรียนเรื่องรูปสามเหลี่ยมและรูปสี่เหลี่ยมเป็นเรื่องที่เด็กหลายๆบอกว่าเป็นเรื่องที่ง่าย  รวมทั้งเด็กคนนี้ด้วย ในคาบเรียนเรื่องรูปสามเหลี่ยมสี่เหลี่ยม เด็กคนนี้กล้าตอบคำถามได้อย่างมั่นใจ อธิบายและเขียนบอกได้ว่ารูปสามเหลี่ยมสี่เหลี่ยม มีลักษณะและองค์ประกอบใดบ้างอย่างชัดเจน บอกเหตุผลความเหมือนและความต่างของรูปสามเหลี่ยมสี่เหลี่ยมได้ ส่งผลให้การทดสอบเรื่องรูปสามเหลี่ยมสี่เหลี่ยม  เด็กคนนี้ทำคะแนนได้สูงเป็นอับดับต้นๆ ของห้องเรียน  เพื่อนๆในห้องต่างปรบมือชื่นชมในความสามารถ  ครูเห็นท่าทางดีใจของเขา ในแววตาเริ่มมีความมั่นใจ และเกิดความภูมิใจในการเรียนคณิตศาสตร์ขึ้นมาบ้าง   แต่เวลาของความมั่นใจและภูมิใจอยู่ได้ไม่นาน  เมื่อต้องขึ้นบทเรียนใหม่เรื่องจำนวนที่มากกว่า 1,000 บทเรียนนี้มีการอ่านตีความโจทย์ที่เป็นข้อความ เป็นประโยคยาวๆ มีตัวหนังสือ ตัวเลขเยอะๆ เด็กคนนี้ไม่ยอมอ่านโจทย์ ไม่ยอมลงมือคิด ไม่มีมั่นใจที่จะร่วมแลกเปลี่ยนเรียนรู้ในคาบเรียนนั้นเลย ความมั่นใจที่เคยมีเริ่มหายไป
ภาคเรียนวิมังสาเป็นภาคเรียนสุดท้ายในปีการศึกษา 2557 ถามว่าสิ่งที่ครูพยายามทำนั้นช่วยเด็กคนนี้ให้หลุดพ้นจากปัญหา และสิ่งที่เขายังติดขัดอยู่ได้สำเร็จหรือไม่   คำตอบคือ   ครูยังทำไม่สำเร็จ   ถึงแม้ว่าเด็กคนนี้จะมีความมั่นใจเพิ่มขึ้น แต่เมื่อถึงเวลาสอบปลายปีที่ต้องใช้ความรู้ทุกเรื่องที่เรียนมา เด็กคนนี้ยังไม่พยายามที่จะลองผิดลองถูก และเริ่มลงมือแก้ปัญหาด้วยตนเอง ครูยังต้องเข้าไปกระตุ้น ติดตาม ให้ความช่วยเหลือ และให้กำลังใจเหมือนตอนต้นเทอม                 
สิ่งที่เกิดขึ้นทำให้ได้เรียนรู้ว่าถึงแม้จะมีเครื่องมือที่สามารถประเมินนักเรียนได้อย่างชัดเจน  นำไปสู่การเห็นเด็กและอ่านเด็กได้ว่านักเรียนมีปัญหาติดขัดเรื่องใด ต้องการให้ครูช่วยเหลือเรื่องใด  และครูได้เข้าไปช่วยเหลือนักเรียนอย่างตรงจุดแล้วก็จริงแต่ก็ใช่ว่าจะช่วยเหลือนักเรียนได้สำเร็จทุกคน  คงจะต้องอาศัยเวลา ความต่อเนื่อง  และที่สำคัญตัวครูผู้สอนเองต้องมีเวลาที่จะช่วยนักเรียนได้อย่างเต็มที่และจริงจัง  ซึ่งครูผู้สอนได้ตระหนักและพยายามที่จะพัฒนาจุดบกพร่องของตนเอง...และหาทางแก้ไขต่อไป 


         

