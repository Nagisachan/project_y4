
4994275-3492500วิกฤติด้านอาหารสู่การสร้างแรงบันดาลใจ 
ครูวิสิทธิ์ ตออำนวย (ครูเปี๊ยก) 
วันศุกร์ที่ ๓๐ สิงหาคม ๒๕๕๖ เป็นสัปดาห์ที่ ๕ ของการเรียนเชิงชั้นเรียน เทอมวิริยะ วิชามานุษและสังคม นักเรียนชั้น ๕/๒ ได้เพิ่มพูนความรู้ต่างๆ เพื่อเตรียมพร้อมสำหรับการไปภาคสนาม ในหัวข้อ “ดิน และเกษตรกรรมที่รักดิน” ซึ่งเป็นการเรียนรู้จากประสบการณ์โดยตรงของเกษตรกรผู้ตระหนักถึงความคำสัญของการใช้ดินอย่างยั่งยืน เพราะหากดินไม่อุดมสมบูรณ์แล้ว ชีวิตของพวกเขาก็จะอยู่ไม่ได้
๔ สัปดาห์ที่ผ่านมา นักเรียนได้เรียนรู้เรื่องความสำคัญของดินผ่านการทำเกษตรกรรม ซึ่งทำให้มนุษย์มีอาหารหล่อเลี้ยงอารยธรรมของเผ่าพันธุ์ตนเอง โดยชวนคิดตั้งแต่ยุคดึกดำบรรพ์ว่าเหตุใดมนุษย์จึงต้องเปลี่ยนวิถีจากการล่าสัตว์หาของป่า ไปเรียนรู้ที่จะทำเกษตรกรรม และผลพวงจากการทำเกษตรกรรมทำให้ประชากรมนุษย์เพิ่มสูงขึ้น จึงมีความกังวลว่าจะผลิตอาหารไม่เพียงพอต่ออัตราการเติบโตของประชากรมนุษย์ที่เพิ่มขึ้นอย่างทวีคูณ ทำให้เกิดการปฏิวัติเขียว ซึ่งเป็นจุดเริ่มต้นของความไม่รู้ว่าทำให้ดินเกิดความเสียหายอย่างหนัก จึงเกิดความรู้เกี่ยวกับการทำเกษตรกรรมที่รักดินขึ้น
สิ่งที่นักเรียนได้เรียน เป็นเรื่องไกลตัวสำหรับพวกเขา พื้นฐานครอบครัวของนักเรียนส่วนใหญ่เป็นคนเมืองที่ไม่ได้มีส่วนเกี่ยวข้องกับการทำเกษตรกรรม คนเมืองหาอาหารด้วยการซื้อหามารับประทาน ซึ่งการออกไปซื้อมากินนั้นง่ายดายเสียจนไม่สามารถจินตนาการได้ว่าหากวันหนึ่งไม่มีอาหารมาขาย ชีวิตจะอยู่อย่างไรต่อไป ดังนั้นเนื้อหาในสัปดาห์สุดท้ายนี้ จึงอยากให้นักเรียนได้ตระหนักว่า ปัญหาที่เกิดจากการขาดแคลนอาหารใกล้ตัวกว่าที่คิด และหากนักเรียนไม่มีทักษะในการเอาตัวรอดจากสถานการณ์ดังกล่าวแล้ว ก็ยากที่จะมีชีวิตรอด
เริ่มจากการสร้างภาวะพร้อมเรียน โดยชวนพูดชวนคุยเกี่ยวกับเนื้อหาการเรียนที่ผ่านมา ทั้งในวิชามานุษฯ และวิชาธรรมธาติฯ ว่ามีส่วนเชื่อมโยงกันอย่างไร นักเรียนตอบว่าอนาคตจะเกิดวิกฤติด้านอาหาร จึงต้องหัดปลูกพืชเอาไว้ ครูได้ถามต่อว่าใครที่ได้กลับไปทดลองปลูกที่บ้านแล้วบ้าง มีบ้างที่เกิดแรงบันดาลใจจากการบ้านเชิงโครงงาน แล้วนำไปต่อยอดแล้ว แต่มีเสียงสะท้อนว่าการปลูกพืชนั้นยาก ครูจึงชวนให้ดูคลิป “สวนผักดาดฟ้ากับครอบครัวคนเมือง” ซึ่งนำเสนอเกี่ยวกับครอบครัวคนเมืองที่พยายามจะปลูกผักกินเองบนดาดฟ้า เพราะไม่มั่นใจในความปลอดภัยของอาหารที่ซื้อมารับประทาน อีกทั้งครอบครัวนี้ยังเล็งเห็นถึงความสำคัญของการสร้างทักษะและปลูกฝังทัศคติให้แก่ลูกสาวตัวน้อยในเรื่องของการพึ่งพาตนเองด้านอาหาร
คลิปดังกล่าวไม่ได้บอกว่าการปลูกพืชเป็นเรื่องง่าย แต่ก็ไม่ได้บอกว่าเป็นเรื่องยากจนคนเมืองไม่สามารถทำได้ ต้องผ่านการลองผิดลองถูกอยู่หลายครั้ง แต่ผลลัพธ์นั้นน่าชื่นใจ ครูจึงถามนักเรียนว่าเคยไหมเวลาที่รอให้พืชมันออกดอกออกผล ตอนนั้นรู้สึกอย่างไร
“ตื่นเต้นมากๆ , ไม่อยากให้มันตาย , อยากรอกินผลของมัน , แวะไปดูทุกวันเลย ฯลฯ”
“แล้วตอนที่มันงอกใหม่ๆ ออกดอกใหม่ๆ หรือออกผลใหม่ๆ ล่ะ รู้สึกอย่างไร”
“มันเจ๋งมากเลยครู !!!”
“ใครดูแล้วอยากกลับไปลองทำมั่ง”
ไม่มีเสียงตอบรับ...มีแต่คนยกมือ
เมื่อนักเรียนเกิดแรงบันดาลใจแล้ว ต้องหาวิธีทำให้แรงบันดาลใจนั้นอยู่ไปนานๆ เพราะการปลูกพืชไม่ง่าย และวิถีของคนเมือง อาจทำให้ถอดใจได้ง่ายๆ สิ่งหนึ่งที่จะกระตุ้นให้เกิดการลงมือทำ คือการตระหนักถึงปัญหา รู้ว่ามีความจำเป็นที่จะต้องหัดปลูกพืชเอาไว้ เพื่อตัวของนักเรียนเองในอนาคต และเนื่องจากคลิปกล่าวถึงเหตุการณ์น้ำท่วมปี ๒๕๕๔ ว่าไม่ได้รับผลกระทบด้านอาหาร แถมยังนำพืชผักที่ปลูกเองไปแบ่งปันเพื่อนบ้านอีกด้วย จึงชวนนักเรียนให้ทบทวนสถานการณ์ ว่าช่วงนั้นเกิดอะไรขึ้นเกี่ยวกับอาหาร นักเรียนตอบว่าหายากมาก แม้แต่ห้างสรรพสินค้าหรือร้านสะดวกซื้อก็แทบจะไม่มีขาย พอนำสินค้ามาวางก็แย่งกันซื้อ
จากนั้นครูได้ให้โจทย์สถานการณ์เพิ่มเติมเกี่ยวกับภาวะโลกร้อน อุณหภูมิของโลกที่สูงขึ้นเรื่อยๆ ส่งผลให้น้ำทะเลสูงขึ้นเนื่องจากน้ำแข็งขั้วโลกกำลังละลาย หากเหตุการณ์นี้ถึงจุดวิกฤติจะมีพื้นที่หลายส่วนของโลกต้องจมอยู่ใต้ทะเล ในส่วนของประเทศไทยนั้นบริเวณภาคกลางจะได้รับผลกระทบเพราะเดิมก็เป็นดินตะกอนที่เกิดจากการทับถมมานานนับพันปีอยู่แล้ว นักเรียนลองคิดว่า เมื่อเป็นเช่นนี้จะเกิดอะไรขึ้น คำตอบที่ได้คือ เกิดการอพยพครั้งใหญ่ เกิดการแย่งที่อยู่ แหล่งอาหาร โดยเฉพาะจากคนที่ไม่สามารถผลิตอาหารได้ จนนำไปสู่บทสรุปที่ว่า เราต้องหัดปลูกพืชให้เป็น เพื่อจะได้แบ่งปันอาหารกัน จะได้ไม่เกิดสงคราม
ครูได้สรุปปิดท้ายว่า จากประวัติศาสตร์การทำเกษตรที่เราเรียน สิ่งที่เกิดขึ้นนี้เป็นผลจากอดีตที่มนุษย์ในยุคนั้นไม่รู้ว่าการกระทำต่างๆ จะเป็นการทำลายทรัพยากรอย่างมากมายมหาศาลภายในเวลาไม่กี่ปี อย่างไรก็ตาม แม้ในปัจจุบันมนุษย์จะรู้ถึงผลกระทบจากสิ่งที่ตนเองได้กระทำแล้ว แต่เมื่อมองเพียงประโยชน์ระยะสั้น มนุษย์ก็ยังไม่หยุดการกระทำของตนเอง ท้ายที่สุดอารยธรรมของมนุษย์ก็เปรียบเสมือนรถที่กำลังพุ่งชนกำแพงโดยไม่อาจจะหยุดได้ทันอีกต่อไปแล้ว ถึงอย่างไรเสียวิกฤติดังกล่าวก็ต้องเกิดขึ้นแน่ เพียงแต่ช้าหรือเร็วเท่านั้น
สิ่งที่มนุษย์พอที่จะทำได้ในตอนนี้คือช่วยกันเหยียบเบรก เพื่อให้รถชะลอลงจะได้ไม่พุ่งชนกำแพงแรงจนเกินไป ครูทำได้เพียงแค่เตือน มอบทักษะและวิธีคิดให้แก่นักเรียนในตอนนี้ เพราะครูอาจจะไม่ทันได้เห็นวิกฤตินั้น นักเรียนส่วนใหญ่ได้ฟังแล้วรู้สึกเครียดเพราะไม่เคยรู้เรื่องเหล่านี้มาก่อน ครูจึงบอกว่าเกษตรรักดินเป็นเหมือนเบรกตัวหนึ่ง 
คาดหวังว่าเมื่อนักเรียนได้ไปภาคสนามแล้ว จะมีกำลังใจมากยิ่งขึ้นจากการได้ไปพบปะกับเกษตรกรตัวจริงที่ไม่สิ้นความหวัง

