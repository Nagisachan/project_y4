
นักเรียนคือผู้สะท้อนผลการเรียนรู้
ไม่ใช่แผนการสอนของครู
ครูกันยารัตน์  แก้วลิ้นไม้ (ครูตาล)

ถึงตาล
ตลอดทั้งภาคเรียนของเทอม ๓ ในปีที่ผ่านมา ป.๑ เขาเรียนเรื่องสัตว์กัน โดยเน้นกระบวนการทางวิทยาศาสตร์ คือ สังเกต สืบค้น และบันทึก จากนั้นก็ค่อยมาถ่ายทอดสิ่งที่ได้เรียนรู้ร่วมกัน ทั้งจากสิ่งที่มองออกด้วยตาและมองไม่เห็นด้วยตา จากการไปสังเกตสัตว์ในโรงเรียนกันก่อนออกภาคสนามใช่ไหม จากนั้นก็ไปสวนสัตว์ต่อ ก็ใช้วิธีเดิมนั่นแหละ แต่รอบนี้เราอยากให้ใจเขามองเห็นคุณธรรมบางอย่างจากการที่เขาไป แต่ต้องบอกเลยว่าฉันค่อนข้างคาดหวังและวางแผนไปมากๆ พอเอาเข้าจริงฉันกลับทำตามที่ตัวเองต้องการไม่ได้สักอย่าง 
พอวันสรุป รู้อะไรไหม เด็กเขาได้นะ ได้เรียนรู้เยอะแยะเลย มันทำให้ฉันซึ้งจนพูดไม่ออกอยู่หน้าห้องเรียน มีคนอยากจะพูด พูดหลายๆ ครั้ง จนฉันต้องเพิ่มคาบเรียน และให้มีเวลาพอ สิ่งที่เขาพูดมันดีมากเลยนะ หัวข้อที่ฉันให้เด็กบอกคือ  “สิ่งที่ฉันได้เรียนรู้จากการไปสวนสัตว์” เช่น
“ผมได้เรียนรู้ว่าสิงโตมันต้องอดทนมากๆ ที่ต้องอยู่ในที่แคบๆ คือกรง เพราะปกติมันต้องอยู่ในที่โล่ง” จากเด็กชายไต้ฝุ่นผู้ไม่เคยอยู่นิ่ง
“เพนกวินต้องปรับตัวมากๆ เลยล่ะค่ะ เพราะประเทศไทยร้อน เขาน่าจะอยู่ในที่หนาวๆ แต่เขาก็ต้องปรับตัว ไม่งั้นเขาก็ตาย” จาก ด.ญ.โอปอลผู้ตั้งใจเรียนเสมอ
“ผมได้เรียนรู้ความสามัคคีของกวางครับ เพราะถ้าเขาไม่อยู่เป็นฝูง เขาก็ต้องถูกล่า” จากเด็กชายขนุนหลังห้อง
“หนูได้เรียนรู้การพรางตัวของงู เพราะถ้าไม่มองดีๆ แทบจะหาเขาไม่เจอเลย” จาก ด.ช.ปั้น
“หนูได้เรียนรู้ถึงความอดทนกับความร้อนและเหนื่อยจากการเดินเยอะๆ ในสวนสัตว์ แต่ก็สนุกดีค่ะ” จาก ด.ญ.ปีใหม่
และอื่นๆ อีกมากมาย วันที่ไปภาคสนาม ฉันคิดว่าห้องฉันแย่ที่สุด แต่สิ่งที่ตามองเห็นก็ไม่ใช่ผลสำเร็จเสมอไป สิ่งที่เขาได้และพูดออกมาต่างหากคือผลสำเร็จจริงๆ
ขอบใจที่ทำให้ครูได้เรียนรู้นะคะ

ครูอยากบอกว่า...เมื่อครูเปลี่ยนวิธีคิดจากการอยากให้เด็กเป็นในสิ่งที่ตัวเราอยากให้เป็น มาเป็นมองในสิ่งที่เด็กเป็นจริงๆ ผลที่เรามองเห็นในตัวเด็กอาจจะมากกว่าสิ่งที่เราอยากให้เป็น
