สอนเด็กด้วยหัวใจ
โครงการวิจัยกระบวนการพัฒนาครูด้วยระบบสนับสนุนอย่างต่อเนื่อง (Teacher Coaching)
ศรีวรรณ ฉัตรสุริยวงศ์(ครูแอน)
โรงเรียนบ้านปล่องเหลี่ยม จ.สมุทรสาคร
“เรารู้สึกว่า อาชีพครูนี้สุดยอด ช่วยเหลือคนได้ เราเคยได้รับความช่วยเหลือจากครู มีครูคนนึงเคยยื่นมือมาช่วยเรา เขาสอนให้เราสู้ ถ้าเราได้เป็นครู เราก็จะไปช่วยเด็กนักเรียนแบบนี้เหมือนกัน”
นี่คือ	 ปนิธาณที่มุ่งมั่นของครูแอน	ศรีวรรณ ฉัตรสุริยวงศ์	โรงเรียนบ้านปล่องเหลี่ยม	จ.สมุทรสาคร ที่เลือกกลับมาเป็นครูที่โรงเรียนบ้านเกิดของตัวเอง	 ด้วยความสำนึกและซาบซึ้งในสิ่งที่คุณครูของครูแอนได้เคยช่วยส่งเสียค่าเล่าเรียน	ทำให้ครูแอนไม่ต้องหยุดเรียนกลางคัน	เหตุการณ์ในครั้งนั้น	ตราตรึงในหัวใจ	ทำให้ครูแอน ตัดสินใจเป็นครู  และตั้งใจจะเป็นครูให้ดีที่สุดเท่าที่จะทำได้
การเป็นครูให้ดีที่สุด ต้องรู้จักเด็กให้มากที่สุด
โรงเรียนบ้านปล่องเหลี่ยม เป็นโรงเรียนขยายโอกาส ในสังกัดองค์การบริหารส่วนจังหวัดสมุทรสาคร เปิดสอนตั้งแต่ระดับอนุบาลจนถึงมัธยมศึกษาตอนปลาย มีนักเรียนชายหญิงประมาณ 1,300 คน ส่วนใหญ่มาจากจังหวัดสมุทรสาครและนครปฐม นักเรียนกว่าครึ่งมาจากครอบครัวแตกแยก
ปัจจุบัน	ครูแอน	ศรีวรรณ	ทำหน้าที่เป็นครูสอนคอมพิวเตอร์	ให้กับนักเรียนชั้น	ป.4-6	และเป็นที่ปรึกษาด้านคอมพิวเตอร์ให้กับนักเรียนอนุบาลและมัธยมปลายของโรงเรียนทั้งหมด	ด้วยบทบาทหน้าที่และความรับผิดชอบ ทำให้ครูแอนได้ทำงานกับทั้งเด็กประถมและเด็กมัธยมที่มีพัฒนาการตามวัยต่างกันออกไป	จิตวิทยาในการเข้าถึงเด็กต่างอายุ ต่างช่วงวัย จึงต้องใช้วิธีต่างรูปแบบกัน
เด็กประถม	ครูแอนจะใช้การสัมผัสทางกาย	ทั้งการกอด	การจับมือ	การลูบศีรษะ เพราะสัมผัสทางกายจะทำให้เด็กรู้สึกอบอุ่น	ปลอดภัย	ขณะเดียวกัน	ครูแอนจะใช้น้ำเสียงในการซักถามพูดคุยอย่างอ่อนโยน	ซึ่งจะทำให้เด็กไว้ใจ	ไม่กลัวที่จะคุยหรือถามเวลาไม่เข้าใจ	และครูแอนจะคอยชื่นชม	ในเวลาที่เขาทำสิ่งที่ถูกต้องเหมาะควร
“เด็กเล็กต้องมีรางวัล การ์ตูน คำชม  ชื่นชมยินดีตลอดเวลา  เดินไปลูบหัว ชมเขา ถ้าทำแบบนี้กับเด็กที่ถูกตีมาตลอด เด็กจะรักเรามาก เคยลองแล้ว  เด็กที่หนีเรียนตลอด  แต่วิชาเราเขาไม่หนี  เวลาเรียนนั่งหน้าเลย เพราะเขาไม่เคยมีใครสนใจในชีวิต  คือเด็กพวกนี้ถ้าไปดูลึกๆ  แล้ว  เขาถูกทิ้งหมดเลย”
ขณะที่เด็กมัธยมปลาย	ครูแอนจะไม่ใช้การดุด่าว่ากล่าว	แต่จะใช้การอธิบายด้วยเหตุผลเป็นหลัก	แต่ด้วยลักษณะนิสัย	บุคลิก	และพฤติกรรมที่แสดงออกต่างกันทำให้ครูแอนเลือกใช้วิธีสื่อสารต่างกัน
ถ้าเด็กมัธยมที่มีพฤติกรรมที่ค่อนข้างรุนแรง	เป็นหัวโจกของเพื่อนๆ	ครูแอนจะสื่อสารกับเด็กคนนั้นก่อน ด้วยการใช้ภาษาเดียวกับเขาในการพูดคุย	วัยรุ่นใช้ศัพท์ไหนครูแอนก็จะใช้ศัพท์นั้น	เด็กดูหนังเรื่องอะไร	ครูแอนก็จะดูเรื่องนั้น	เพื่อให้เท่าทันกับความสนใจของเด็ก
“ถ้าแรงมา ก็ต้องใช้ภาษาวัยรุ่น  อาจจะใช้คำศัพท์วัยรุ่นเลย ใช้คำอะไรเราก็ไปศึกษาเขาดูหนังเรื่องอะไรกัน เราก็ไป เขาชอบกลอน ก็แต่งกลอนมาวางใต้โต๊ะประชันกัน  แต่ว่ากลอนก็จะเป็นกลอนสอน ซึ่งมันจะสนุกมากเลย เหมือนคุยกันด้วยกลอน เด็กก็จะชอบแบบนั้น  ถ้าเรายึดคนที่เป็นตัวแปรของห้อง ที่คอยก่อกวนได้ ทุกอย่างก็จบ”
ขณะที่	ถ้าเด็กคนไหนมีลักษณะซึมเศร้า	เงียบ	ขรึม ไม่กล้าแสดงออก	ครูแอนจะให้เวลาในการพูดคุยและให้คำปรึกษาอย่างนุ่มนวล	เพื่อให้เด็กรู้สึกปลอดภัย	มีที่พึ่งไม่ต่างจากการมี 	“แม่”	คอยดูแลอยู่ที่โรงเรียน
“ทุกคนเกิดมา มีจุดหนึ่งที่ทุกคนอยากจะใฝ่ดี แต่อยู่ที่ว่าเขาไปเกิดตรงไหน  เขาเลือกเกิดไม่ได้  เมื่อเขาไปเจอสภาพแวดล้อมที่เลวร้าย มาถึงโรงเรียนก็มาเจอนางยักษ์ที่คอยแต่ขย้ำ  ด่า โง่  เซ่อ  อะไรอย่างนี้ มันก็เพิ่มความเครียดให้ตัวเขา สามารถเรียกครูว่า “แม่แอน”  ได้ คือถ้าเขามีปัญหาแบบนั้น  คือเขาขาด เราก็เป็นแม่ได้  การเป็นแม่  ไม่จำเป็นต้องให้กำเนิด การเลี้ยงดูให้ความรู้ ให้ความรัก ก็เป็นแม่ได้ แล้วถ้าเขาเป็นลูกเรา เขาจะไม่ทำผิด  เพราะเดี๋ยวแม่จะอาย แม่จะเสียใจ เพราะแม่อยู่ในโรงเรียนนี้ ก็จะทำให้เขาลดความก้าวร้าวลงมาได้ส่วนหนึ่ง”
ด้วยความใส่ใจอย่างจริงใจ และการใช้ใจแลกใจ ทำให้ครูแอน “ได้ใจ” ของเด็กๆ กลับมาด้วยการปรับเปลี่ยนพฤติกรรมให้ดีขึ้นกว่าเดิม เพราะพวกเขารับรู้แล้วว่า  มีใครบางคนคอยเป็นห่วงพวกเขาอย่างจริงใจ รัก และปรารถนาดีกับพวกเขาอย่างที่สุด
สิทธิเสมอกันในการเรียนรู้ ให้คะแนนตามพัฒนาการ
แม้ในช่วงวัยเดียวกัน  เด็กแต่ละคน  นอกจากจะมีบุคลิกลักษณะนิสัยที่ต่างกันแล้ว ทักษะในการเรียนรู้ก็ยังไม่เท่ากันอีกด้วย การสอนคอมพิวเตอร์ของครูแอน  จะเน้นให้เด็กทำงานในห้องเรียน  เพื่อไม่ให้เป็นภาระสำหรับเด็กที่ไม่มีคอมพิวเตอร์ที่บ้าน และจะคอยเดินดูการทำงานของทุกคนอย่างใกล้ชิด
ในการให้คะแนน	ครูแอน	จะให้คะแนนตามพัฒนาการ	มิใช่ให้จากคะแนนที่เด็กๆ	ทำได้	ดังนั้น	เด็กทุกคน ไม่ว่าจะเป็นเด็กเก่ง	หรือเด็กอ่อน	จะมีโอกาสได้เกรด	4	อย่างเท่าเทียมกัน	ถ้าพวกเขามีความตั้งใจ	และสามารถพัฒนาตัวเองขึ้นจากเดิมได้	ซึ่งการให้คะแนนแบบนี้	ทำให้คนที่เก่งอยู่แล้ว	ต้องยิ่งพัฒนาตัวเองมากขึ้นไปอีก	 ขณะเดียวกัน	 เด็กในกลุ่มที่มีทักษะการเรียนรู้ด้อยกว่าเพื่อนๆ	ก็จะมีกำลังใจในการพัฒนาตัวเองเพราะเขาไม่ต้องไปเปรียบกับใคร	เพียงแต่ต้องแข่งกับตัวเองให้ดีขึ้นกว่าเดิมเท่านั้น		
“เราแยกเด็กเป็นรายบุคคล หากพัฒนาการที่เพิ่มขึ้น อันนั้นคือสิ่งที่เขาต้องได้  เพราะเขาเรียนรู้มากขึ้นจากสิ่งที่เขาไม่รู้เลย  สิ่งที่เด็กอ่อนได้ อาจจะไม่เก่งเท่าเด็กเก่ง แต่นั่นคือพัฒนาการของตัวเขา แต่ว่ามันจะเป็นความเหนื่อยในการสอนของครู เพราะว่าเราไม่ ได้ตัดเกรดออกมาง่ายๆ ดังนั้นวิชาของเราจะเป็นวิชาที่เด็กทุกคนมีสิทธิเสมอกันในการที่จะเรียนรู้”
กว่าจะมาเป็นครูแอนในวันนี้
ครูแอน เลือกกลับมาเป็นครูที่โรงเรียนบ้านเกิด ที่ตัวเองเคยเล่าเรียนมา ด้วยความสำนึกและซาบซึ้งในสิ่งที่คุณครูของครูแอนได้เคยช่วยส่งเสียค่าเล่าเรียน ทำให้ครูแอนไม่ต้องหยุดเรียนกลางคัน เหตุการณ์ในครั้งนั้น ตราตรึงในหัวใจ ทำให้ครูแอน ตัดสินใจเป็นครู และตั้งใจจะเป็นครูให้ดีที่สุด นับตั้งแต่วันนั้น
“มีความรู้สึกว่า ครูเขาใจดี อาชีพนี้สุดยอด  ช่วยเหลือคนได้  เราก็มีความรู้สึกว่า ถ้าเราได้เป็นครู เราก็จะไปช่วยคนอื่นได้แบบนี้เหมือนกัน”
หลังจากตั้งเป้าหมายในชีวิตแล้วว่าจะเป็นครูให้ได้ ครูแอนจึงเลือกสอบเข้า	 และเป็นเด็กนักเรียนทุนโครงการคุรุทายาท ได้มีโอกาสทำงานในโครงการของสมเด็จ-พระเทพรัตนราชสุดาฯ	หลายโครงการ	ยิ่งทำสร้างความปลาบปลื้ม	และเป็นแรงบันดาลใจอย่างสูงในชีวิต	เมื่อครูแอนจบการศึกษา	จึงไม่รั้งรอ ที่จะกลับมาสอนที่โรงเรียนบ้านเกิดที่ตัวเองเคยร่ำเรียนมา	
เมื่อตัดสินใจแล้วว่าจะดำรงชีวิตด้วยอาชีพ	“ครู”	การดำเนินชีวิตที่ต้องอาศัยเงินเดือนครูเพียงอย่างเดียว	ทำให้ครูแอนจำเป็นต้องวางแผนอย่างละเอียดรอบคอบ	ประหยัด	 ใช้เงินอย่างคุ้มค่าที่สุด	 เพื่อหลีกเหลี่ยงไม่ให้ประสบปัญหาทางการเงินอย่างในอดีต	ซึ่งบุคคลที่เป็นต้นแบบสำคัญที่กระทำให้เห็นตลอดชีวิต	คือคุณพ่อของครูแอนนั่นเอง
“พ่อเป็นคนละเอียดมาก  พ่อเป็นคนมัธยัสถ์อดออม  ในวันที่พ่อไม่มี  พ่อก็พยายามอยากให้ลูกได้เรียน แล้ววันนึงพอลูกได้เรียนแล้ว พ่อก็ส่งเสียเต็มที่ ทุกบาททุกสตางค์จะมีการจดใส่สมุดบันทึกไว้  เราจะเป็นคนที่ไม่มีหนี้สิน เราจะเป็นคนที่มีเงินออม เราจะเป็นคนที่วางแผนชีวิตอย่างเป็นระบบ  นี่คือแรงบันดาลใจจากพ่อ”
การวางแผนชีวิตอย่างเป็นระบบ	การมีเงินเก็บเงินออม		ทำให้สามารถทำหน้าที่	“ครู”	ได้อย่างเต็มประสิทธิภาพโดยไม่ต้องมีห่วงกังวลใดๆ
ครูแอนได้เริ่มต้นทำงานกับ	ครูใหญ่	สุธรรม ชาญประเสริฐ	ครูใหญ่ที่ได้รับการยอมรับนับถือจากครูและผู้ปกครองให้ดำรงตำแหน่งครูใหญ่ที่โรงเรียนบ้านปล่องเหลี่ยมนานถึง	37	ปี	และเป็นครูที่เคยสอนครูแอนในวัยเด็กอีกด้วย	ครูใหญ่สุธรรม	ได้วางรากฐานการทำงานด้านการศึกษาทั้งการทำงานภายในโรงเรียน และการทำงานร่วมกับชุมชน	รวมถึงเป็นแรงบันดาลใจสำคัญในการทำงานให้กับครูแอนด้วย
“ครูใหญ่ก็เหมือนพ่อ  สอนการทำงานทุกอย่างในชีวิต  ครูใหญ่สอนว่า โอกาสถ้ามันมาถึงแล้ว  ให้รีบไขว่คว้า มันไม่มีแขน ไม่มีขาที่มันจะเดินมาหาเราเราต้องเดินไปหามัน  เราไม่รอ  ๆ  ๆ  ๆ  ไปก่อน  พรุ่งนี้ค่อยทำ เดือนหน้าค่อยเริ่ม ไม่มี”
ดังนั้น	ทุกครั้งที่มีโอกาส	ครูแอนจะไม่รั้งรอที่จะหยิบยื่นโอกาสให้กับตัวเอง	และที่สำคัญคือให้กับเด็กนักเรียนที่ต้องการความช่วยเหลือ	เหมือนกับที่ครูแอนเคยได้รับโอกาสครั้งสำคัญในชีวิต
“วันนึงที่เราไม่มี แล้วมีคนหยิบยื่นมาให้เรา  แล้วมันก็ทำให้ชีวิตของคนที่กำลังจะตกเหวสูงขึ้นมาได้  เราก็เชื่อว่า ถ้าเราเป็นแบบนี้  แล้วเด็กกำลังจะจมน้ำ แล้วเรายื่นมือไปดึงเขาขึ้นมา แล้วก็ให้เขาในสิ่งที่เขาไม่มี เขาก็จะเหมือนเรา  วันนึงเขาก็อาจจะเป็นใหญ่เป็นโต  เป็นคนที่ดีในสังคม  แล้วเขาก็มาบอกกับสังคมว่า  ครูคนนึงเคยช่วยฉัน มีครูคนนึงเคยยื่นมือมาช่วยฉัน เมื่อตอนที่ฉันจะจมน้ำเขาสอนให้ฉันสู้ เขาสอนให้ฉันเป็นอย่างนั้น เขาสอนให้ฉันเป็นอย่างนี้ วันนึงถ้ามีใครมาบอกเราแบบนี้ ครูแอนว่ามันคงมีความสุขมากกับบั้นปลาย วันนั้นคงภาคภูมิใจมาก”
ความคิดเห็น ของเพื่อนครู ผู้ปกครองและลูกศิษย์
เสริมศักดิ์ รอดท่าไม้ 	ผู้ใหญ่บ้าน
“ลูกผมเรียนไม่เก่ง แต่ผมไม่เน้นเรื่องเรียนเก่ง ได้แต่สอนว่าให้เป็นคนดี เมื่อก่อนเขาไม่ค่อยชอบเรียนอังกฤษ ครูแอนสอนติวพิเศษภาษาอังกฤษให่ช่วงเย็น  กลายเป็นชอบเรียนอังกฤษเลย เขาเล่าให้ผมฟังเองว่า ครูแอนสอนวิชาอังกฤษรู้เรื่อง”
พรเทพ	 ศิษย์เก่าที่เป็นโปลิโอ	 เคยมีพฤติกรรมรุนแรงขว้างปากของใส่เพื่อน	 เนื่องจากถูกเพื่อนล้อหรือถามถึงความพิการ	แต่ด้วยการดูแลเอาใจใส่	การให้ความรักความอบอุ่นจากครูแอน	ทำให้พรเทพปรับเปลี่ยนพฤติกรรมไปในแนวทางที่ดีขึ้น	 พร้อมจะอาสาช่วยเหลือครูแอนด้วยความเต็มใจ	 ปัจจุบันพรเทพทำงานเลี้ยงดูตัวเองและครอบครัวได้	 และได้ใช้ทักษะคอมพิวเตอร์ที่ครูแอนสอนในการทำงานด้วย
และมีศิษย์เก่าอีกจำนวนไม่น้อย	 ที่กลับมาเป็นครูที่มีโรงเรียนบ้านเกิด	และได้นำสิ่งที่ครูแอนกระทำเป็นแบบอย่างมาปรับใช้ในการสอนลูกศิษย์ของตัวเองอีกด้วย
ครูรุจิรา	 เป็นลูกศิษย์ครูแอนที่มาช่วยสอนคณิตศาสตร์	 ยอมรับว่า	 หลายครั้งที่สอนเด็กที่อ่อนคณิต ทำให้รู้สึกหงุดหงิด	ไม่ได้ดั่งใจ	ก็จะได้ครูแอนคอยช่วยให้สติ	ให้เข้าใจเด็กที่สอน	ทำให้ตัวเองใจเย็นลง	และสอนเด็กได้ดีขึ้น	ซึ่งทำให้เด็กที่เรียนจบสามารถสอบเข้าต่อมหาวิทยาลัยแข่งกับโรงเรียนชื่อดังได้หลายคน
ครูเบียร์	 ลูกศิษย์สาวที่ครูแอนชักชวนมากลับมาให้เป็นครูสอนที่นี่
“สิ่งที่ได้จากครูแอน คือ ครูแอนเป็นคนทํางานเรียบร้อย ลายมือสวย เราก็จะเอามาฝึกเด็กให้ทํางานเรียบร้อย  สะอาด  ครูแอนจะหาอะไรมาให้เด็กใหม่ๆ ตลอด หาอะไรให้ไปแข่ง แข่งกับสายอาชีพ แล้วก็ได้รางวัลมาประจํา รู้สึกดีที่มีครูที่ดูแลเราตั้งแต่เด็กๆ จนมาทํางาน  ทุกครั้งที่มีปัญหาก็ยังมาปรึกษาได้  ทุกวันนี้ก็ยังเรียกครูตลอด”
ครูบิน	 จบมหาลัยการพลศึกษาวิทยาเขตสมุทรสาคร	มาช่วยสอนพลศึกษา
“สมัยเรียน ก็หนักเล่นกีฬา เตะบอล ครูแอนก็ช่วยส่งเสริมให้ไปแข่งระดับโรงเรียน ทีนี้พอเล่นกีฬาหนัก เรียนเริ่มไม่เอา ครูแอนก็เรียกมาสอน เล่นกีฬาได้ ก็ต้องเรียนได้ ต้องเหนื่อยกว่าคนอื่นเป็นสองเท่า  ครูแอนจะช่วยเจรจากับครูอื่น ช่วยเกลี้ยกล่อมว่าเด็กไปทําชื่อเสียงให้โรงเรียน บางทีไม่ได้เข้าเรียน ช่วยให้งานมาทําได้มั้ย”
“เทคนิคที่ได้จากครูแอน  ชั่วโมงแรกจะทําให้เด็กเกรงใจ ใช้นํ้าเสียงจริงจังกับงาน ชั่วโมงต่อไปจะสอนง่ายขึ้น ผมเอาเทคนิคนี้ไปใช้ ก็ได้ผล เพราะไม่งั้นผมสอนพละ เอาเด็กไม่อยู่ เราต้องเรียนเป็นเรียน เล่นเป็นเล่น มีอะไรปรึกษากันได้”