

                                               ศรัณธร  แก้วคูณ
                                      ผู้ช่วยหัวหน้าช่วงชั้นที่  ๑
เดินร่วม .... บนเส้นทางการพัฒนานักเรียน
หนึ่งปีการศึกษากับการพัฒนานักเรียนบนเส้นทาง   Lesson Study &amp; Open Approach
กระบวนการที่ไม่ทิ้งใคร ... (นักเรียน)  ไว้ข้างหลังแม้แต่คนเดียว
ภาพแห่งการพัฒนานักเรียนเป็นรายบุคคลชัดเจนขึ้นเรื่อย ๆ จากปลายภาคเรียนฉันทะที่พวกเราเหล่านักพัฒนาเห็นภาพลาง ๆ ของนักเรียนที่อยู่หลังห้อง  นักเรียนที่พวกเรามองเห็นตัวตนของเขาไม่ชัดเจน  ระบุไม่ได้แน่ชัดนักว่าใครอยู่ที่พิกัดไหน  ต้องพากันเดินทางไปไกลสักเท่าไรจึงจะพากันไปให้ถึงจุดหมายปลายทาง  แต่แล้วมือหลายมือที่มาพร้อมกับหัวใจแห่งการพัฒนาก็ปรากฏเด่นชัดขึ้น  พร้อมกับสายตาใหม่ที่คมชัดฉับไว  ผ่านกระบวนการพัฒนาครู  Lesson Study  และกระบวนการสอนแบบ Open Approach   เราเห็นภาพความหลากหลายของนักเรียนในชั้นเรียน  ที่หลากหลายในวิธีคิด  หลากหลายในจินตนาการ  หลากหลายในความรู้สึก  ซึ่งแต่ละคนล้วนมีอัตลักษณ์  และอัตลักษณ์นั้นได้แสดงตนและเปิดเผยออกมาอย่างชัดเจน  บนพื้นที่ที่เปิดกว้าง  ผู้คนเปิดใจยอมรับและเรียนรู้ร่วมกัน  (ทั้งครูและนักเรียน)  
เมื่อแว่นตาแห่งการพัฒนาใสสะอาด  กระจกสะท้อน  (โค้ช  เพื่อนครู  นักเรียน  ผู้ปกครอง)  สะท้อนภาพจริงที่ชัดเจน  เรารู้ว่านักเรียนหนึ่งคนควรได้รับการส่งเสริมในเรื่องอะไร  ซ่อมเสริมอะไรเพื่อที่จะให้เขาเดินทางต่อไปได้อย่างราบรื่น  หรือมีอุปสรรคบ้างแต่สามารถที่จะพาตัวเองให้ข้ามผ่านไปได้   สิ่งที่นักพัฒนาทุกคนทำเป็นลำดับแรกคือ  การสร้างความเข้าใจร่วมกันกับทุกคนที่เกี่ยวข้องในการพัฒนานักเรียน  อันประกอบไปด้วย  ครูประจำชั้น   ครูประจำวิชา  หัวหน้าหน่วยวิชา  และที่ขาดไม่ได้คือ  ผู้ปกครองนักเรียน  ซึ่งทางช่วงชั้นได้เชิญผู้ปกครองนักเรียนมาเพื่อร่วมรับรู้และหาแนวทางในการพัฒนาร่วมกัน  
การพัฒนานักเรียนเริ่มต้นขึ้นในภาคเรียนวิริยะ  ชัดเจนขึ้นในภาคเรียนจิตตะ  และเข้มข้นขึ้นในภาคเรียนวิมังสา  โดยมีพื้นที่ที่จะพัฒนานักเรียนในแต่ละหน่วยวิชาแตกต่างกันไป  คือ  หน่วยวิชา  ESL  จะใช้  ๑  คาบเรียนในคาบเรียนปกติ  หน่วยวิชา  ภูมิปัญญาภาษาไทย  ใช้คาบ Reading Time  ๑  คาบ  และ  หน่วยวิชา คณิตศาสตร์  ใช้คาบ  ซ่อมเสริม-ส่งเสริม  ๑  คาบ   
ผลการพัฒนาอย่างเข้มข้นโดยทีมนักพัฒนา  มีนักเรียนกลุ่มหนึ่งพร้อมที่จะเดินไปเรียนรู้พร้อมเพื่อนร่วมชั้นเรียนในภาคเรียนต่อไปอย่างมั่นใจ  และมีนักเรียนกลุ่มหนึ่งเรียนรู้ในภาคเรียนต่อไป โดยมีครูเคียงข้างและเป็นเพื่อนร่วมทางทั้งในเส้นทางปกติและในเส้นทางที่ต้องอาศัยการโอบอุ้มและดูแลอย่างใกล้ชิดจากครู  เพื่อให้พร้อมเดินลำพังอย่างมั่นใจไปพร้อมกับเพื่อน
ผลการพัฒนาจะไม่เกิดขึ้นเลยหากเหล่านักพัฒนามองไปยังจุดหมายปลายทางคนละที่  นั่งรถไปคนละคนและในระหว่างทางมองไม่เห็นใครเป็นเพื่อนร่วมทาง
