
เมื่อครูสนุกที่จะเล่า นักเรียนก็สนุกที่จะเขียน
ครูณัฏฐนันท์  จิตต์เพ็ชร (ครูแอน)

ถึงแอนเพื่อนรัก
ตอนนี้เราได้สอนชั้น ป.๑ ซึ่งเด็กๆ น่ารักกันทุกคน บางคนอ่านหนังสือกับเขียนหนังสือยังไม่ได้ แต่เราก็ใช้วิธีการสอนแบบแทรกรูปแบบเกมต่างๆ เข้าไปตลอดภาคเรียน เราได้ลองฝึกให้เด็กของเราเขียนอิสระ โดยที่แต่ละครั้งเราจะใช้วิธียกตัวอย่างต่างๆ นานา ทั้งเรื่องจริงและเรื่องที่แต่งขึ้นบ้าง แล้วให้เด็กลงมือเขียนตามหัวข้อที่เรากับเพื่อนในทีมคิดขึ้นมา 
ภาพแรกที่เราเห็นตอนเริ่มต้นเทอมแรกให้เด็กลองเขียน มีเด็กหลายคนยังงง ยังไม่เข้าใจ เราก็ต้องอธิบายซ้ำ ต่อจากนั้นทุกๆ ครั้งเราก็จะคิดหัวข้อที่ตื่นเต้นบ้าง เศร้าบ้าง สนุกบ้าง เด็กๆ เริ่มเขียนเก่งมากขึ้น ที่ประทับใจสุดๆ ก็คือหัวข้อ ฉันเป็นคนอย่างไร ไม่น่าเชื่อเลยแอนเอ๊ย? เด็กของเราสามารถเขียนสะท้อนตนเองได้เป็นอย่างดีเลยทีเดียว เทียบนะ ห้องเรามี ๒๕ คน สะท้อนตัวเองได้อย่างชัดเจน ๒๐ กว่าคนเลยล่ะ 
เราเลยรู้สึกว่าเราตื่นเต้นมีความสุขจากการได้สอนเด็กจากที่เขียนอ่านไม่ค่อยเก่ง ทำให้สามารถเขียนอ่านได้คล่องขึ้น และที่สำคัญสามารถมองสะท้อนตนเอง บอกความรู้สึกของตนเองได้อีกด้วย 


ครูอยากบอกว่า...
บางครั้งครูเผลอกดดันและคาดหวังมากเกินไป แต่เมื่อครูเปลี่ยนวิธีการคิดและวิธีการสอนตามสถานการณ์ปัจจุบัน ให้นักเรียนสนุกในการอ่านและเขียน ครูก็มีความสุขในการสอน


