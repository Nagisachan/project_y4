
-938463-54038500๑ ปีเต็มของการเรียนรู้
ปีการศึกษา ๒๕๕๗ ฉันได้เริ่มเข้ามาที่โรงเรียนเพลินพัฒนาในฐานะครูหน่วยวิชาภูมิปัญญาภาษาไทย ของนักเรียนชั้น ๑ ความกังวลสับสนเกิดขึ้นตั้งแต่วันแรก ในวันนั้นฉันได้เข้าร่วมวงประชุมของวิชาบูรณาการ หน่วยวิชาภูมิปัญญาภาษาไทยและหน่วยวิชามานุษกับโลก ครูแต่ละท่านแลกเปลี่ยนความคิดเห็นนำเสนอข้อมูลความรู้ต่าง ๆ มากมายวางแผนการสอนในแต่ละภาคเรียน ประชุมเป็นเวลายาวนาน ตั้งแต่เที่ยงถึง ๒ ทุ่ม ส่วนฉันทำได้เพียงนั่งรับฟังพยายามลำดับข้อมูลและทำความเข้าใจด้วยตนเอง
-922020414337500หลังจากการประชุมครั้งนั้นจบลง ครูแต่ละคนมีหน้าที่ไปสร้างแผนการเรียนและวิธีดำเนินกิจกรรมการเรียนรู้ให้อยู่ในกรอบความรู้ที่วางแผนอย่างเป็นลำดับจากการประชุมครั้งนั้น ซึ่งในหน่วยวิชาภูมิปัญญาภาษาไทย มีขั้นตอนการสร้างแผนการสอน ๗ ขั้นตอน คือ ๑. ขั้นภาวะพร้อมเรียน ๒.ขั้นนำเข้าทรัพยากรทางภาษา ๓.ขั้นคลี่คลาย ๔.ขั้นเปิดโจทย์    ๕.ขั้นสร้างสรรค์  ๖.ขั้นแลกเปลี่ยน ๗.ขั้นสรุป ช่วงสองสัปดาห์แรกฉันเรียนรู้ทำความเข้าใจรายละเอียดของแผนการสอนด้วยการอ่านแผนพร้อมกับสังเกตวิธีการสอนจากครูอ้อ-วนิดา  สายทองอินทร์ และ ครูนิ่ม-รังสิยา  ปานดำ  สัปดาห์ที่สามถึงเวลาที่ฉันต้องทำการสอนด้วยตนเอง การสอนของครั้งนั้นจดจำได้เลยว่าทั้งตื่นเต้นและเกร็งเป็นอย่างมาก ฉันพยายามสอนด้วยวิธีการแบบครูอ้อ และ ครูนิ่ม ตามขั้นตอนและการพูดเรียกได้ว่าลอกเลียนแบบมาทั้งหมดเลยก็ว่าได้ เมื่อหมดคาบเรียนฉันรู้สึกได้เลยว่ายังทำได้ไม่ดีพอฉันตื่นเต้นสับสนในลำดับการสอน เด็ก ๆ ในห้องเรียนดูสับสน เมื่อจบการสอนครั้งนั้นครูอ้อได้ทำการโพสต์กับฉันอย่างละเอียดหลายเรื่องแต่ที่จำได้คือ “ก่อนสอนทุกครั้งครูต้องจดจำและทำความเข้าใจในแผนนั้น ๆ อย่างแม่นยำและชัดเจน ทิ้งความกังวลสอนด้วยความมั่นใจเชื่อมั่นในตนเอง ครูต้องพยายามสังเกตเด็กในห้องให้ทั่วถึง เรียนรู้ซึ่งกันและกัน ทำความเข้าใจเชื่อมโยงกับเด็กให้ได้” หลังจากการสอนครั้งแรก ฉันพยายามพัฒนาตนเอง ทำความเข้าใจแผนการสอนแต่ละครั้ง สังเกตการสอนครูท่านอื่นเพื่อนำมาปรับใช้ในห้องเรียนของตน อีกทั้งพยายามค้นหารูปแบบวิธีการสอนของตนเองตลอดเวลา แต่ด้วยความกลัวและไม่มีความมั่นใจในตนเองจึงคิดเสมอว่าฉันยังคงทำไม่ดีพอ ไม่มีการสอนครั้งใดที่ฉันรู้สึกประสบความสำเร็จสักครั้ง ฉันจึงคอยเป็นผู้ตามศึกษาการสอนของครูอ้อ และ ครูนิ่ม เสมอมา 
จนกระทั่งจบภาคเรียนฉันทะ ครูนิ่มได้ไปศึกษาต่อ ภาคเรียนวิริยะ ครูอ้อ และ ครูนัท (ครูภูมิปัญญาภาษาไทยช่วงชั้นที่๒) มาช่วยสอนเพียง ๔ สัปดาห์ ครูอ้อย้ายไปสอนนักเรียนชั้น ๒ ครูนัท กลับไปสอนนักเรียนชั้น ๖ มีครูคนใหม่เข้ามา คือ ครูอ้อม-ขวัญเรือน  ปราบจะบก มาสอนคู่วิชากับฉัน จากคนที่เคยเป็นผู้เรียนมีครูที่ให้คำปรึกษาจึงต้องปรับเปลี่ยนให้ต้องยืนหยัดและเรียนรู้ด้วยตนเอง
เมื่อสถานะของฉันเปลี่ยนไป การเรียนรู้ของฉันก็เปลี่ยนเช่นกัน ครูที่คอยสอนให้คำปรึกษาเป็นแบบอย่างให้ ดังเช่น ครูอ้อ ครูนิ่ม และครูนัท ไม่มีแล้ว มีเพียงฉันที่ต้องสร้างการเรียนรู้ของเด็ก ๆ ชั้น ๑ ต่อไป ฉันต้องบอกเล่าสิ่งที่ได้เรียนรู้มาจากภาคเรียนฉันทะแก่ครูอ้อมเพื่อให้เรามีความเข้าใจในลำดับ กระบวนการต่าง ๆ และร่วมพัฒนาการสอนไปด้วยกัน การสร้างแผนคิดกิจกรรม สร้างการเรียนรู้ที่ต้องทำให้เด็ก ๆ เข้าใจได้จริง เป็นโจทย์ที่ยากสำหรับครูผู้มีประสบการณ์น้อยอย่างฉัน เมื่อเด็กติดขัดไม่เข้าถึงเนื้อหาความรู้ถ่ายทอด ฉันก็ต้องปรับปรุงหาวิธีการใหม่ พัฒนา ๆ ๆ ลองผิดลองถูก หาวิธีแก้ไข ควรทำอะไรทำอย่างไรให้เด็กเข้าใจ ความคิดวนอยู่ซ้ำ ๆ เสมอ 
-914400-54038500ภาคเรียนวิมังสามีการเปลี่ยนแปลงเกิดขึ้น ฉันได้ทราบว่าทุกสัปดาห์จะต้องไปประชุมแผนกับครูท่านหนึ่ง คือ ครูใหม่-วิมลศรี  ศุษิลวรณ์  เกิดความกังวลในใจของฉันคิดไปต่าง ๆ นานา ว่าจะเกิดอะไรขึ้น จะต้องปรับเปลี่ยนอะไรในการสอนหรือเปล่า แต่ความจริงที่พบเจอนั้นไม่เป็นไปอย่างที่คิด ครูใหม่ได้สอนให้ฉันเป็นครูที่มีจิตใจของความเป็นครูมากขึ้น ฉันได้เรียนรู้ แนวทางหลักวิธีการสอน การสร้างแรงบันดาลใจแก่ผู้เรียนให้ผู้เรียนมีความต้องการเรียนรู้เป็นเจ้าของความรู้นั้นด้วยตนเอง ครูใหม่สอนฉันว่า เด็กชั้น ๑ ชอบการจินตนาการหากครูผู้สอนสามารถเข้าใจเข้าถึงโลกของเขาครูจะกลายเป็นนางฟ้าเทวดาประจำตัวของเขาเลยทีเดียว 
ครูใหม่สอนฉันว่า การสอนภาษาไทยแก่เด็กชั้น ๑ นั้น อันดับแรกครูต้องสร้างความรู้สึกให้เด็กรักในภาษา มีความมั่นใจในการอ่านเขียนให้เด็กรู้สึกว่าทำได้ก่อน โดยเริ่มจากการใช้ภาษาสิ่งที่เด็กรู้จักและมีความมั่นใจนำไปสร้างกิจกรรมการเรียนรู้ ครูค่อย ๆ เชื่อมโยงต่อยอดสิ่งที่เด็กรู้ไปมีปฏิสัมพันธ์กับสิ่งที่อยู่รอบตัวเริ่มจากใกล้ ๆ ก่อนที่สัมผัสได้ แล้วค่อยๆ เพิ่มความรู้คลังคำวงศัพท์ทรัพยากรภาษาที่กว้างขึ้นต่อไปจนก่อเกิดเป็นความงดงามทางภาษาในจิตใจในตัวเด็กอย่างไม่รู้ตัว เมื่อเด็กมีความมั่นใจค่อย ๆ สัมผัสความสำเร็จ จะสร้างให้เด็กรับรู้ความรู้ต่าง ๆ จนสามารถจดจำได้อย่างแม่นยำ และส่งผลให้เด็กมีทัศนคติที่ดีในการเรียนมีความสุขกับการเรียนรู้ภาษาไทย
-882015162376200ฉันได้นำหลักการที่เรียนรู้จากครูใหม่มาใช้ในการสร้างแผนจัดการเรียนการสอน ผนวกกับฉันเริ่มทำการสังเกตเด็ก ๆ ใส่ใจและทำความเข้าใจในตัวเด็กมากขึ้น นำเด็กมาเป็นปัจจัยหลักในการสร้างแผนการสอน สิ่งที่ค้นพบคือ เด็ก ๆ มีทัศนคติที่ดีขึ้นต่อวิชาและครูผู้สอน เด็ก ๆ มีความสุขสนุกกับการเรียนรู้อยากเรียนมากขึ้น ส่งผลให้ผฉันสอนได้อย่างมีความสุขผ่อนคลายเป็นธรรมชาติเป็นตัวของตัวเองมากขึ้น
ปีการศึกษา ๒๕๕๗ เป็นระยะเวลา ๑ ปีที่สร้างประสบการณ์ความเป็นครูเพลินพัฒนาได้อย่างมากมายนัก ๑ ปีแห่งการสังเกตซึมซับ พฤติกรรม ทัศนคติ และ ความเป็นครูเพลิน ๑ ปีที่ผ่านมาฉันได้พัฒนาตนเอง พัฒนาความเป็นครู พัฒนาการจัดการเรียนรู้  สามสิ่งที่ฉันพยายามและได้พัฒนานั้น ฉันเชื่อว่า หากคิดดี ๆ คุณครูเพลินทุกท่านคงจะสัมผัสและเข้าใจถึงคำตอบของการพัฒนานั้นได้เป็นอย่างดี
62916008191500






ครูแนท   วันฉัตร   จันทร์โต
ครูหน่วยวิชาภูมิปัญญาภาษาไทย ชั้น ๑
