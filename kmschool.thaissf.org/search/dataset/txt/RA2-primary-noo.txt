
เมื่อครูพาเรียนจากเรื่องจริง และด้วยคำถามที่ท้าทายความคิด
ครูชฎาภรณ์  พิพุทธางกูร (ครูหนู)

สวัสดี หนูเพื่อนรัก
หลายครั้งที่การสอนของหนูคงสร้างความประทับใจและเบิกบานให้กับทั้งหนูและนักเรียนของครูได้ไม่น้อยเลยทีเดียว ครั้งหนึ่งบ้านเมืองของเราเกิดปัญหาทางการเมือง เรื่องของความแตกต่างทางความคิด ทำให้เกิดความไม่สงบขึ้น หลายฝ่ายได้รับผลกระทบนั้น แม้กระทั่งนักเรียนชั้น ป.๕ ที่หนูสอนอยู่ทั้ง ๓ ห้อง เขาก็รับรู้ปัญหาที่เกิดขึ้นนี้ จนมีการแสดงความคิดเห็น การโพสต์ข้อความต่างๆ ใน Social network จนหนูได้อ่านได้พบเห็น จึงคิดว่าหนูน่าจะใช้ Current event ที่เกิดขึ้นในขณะนั้นมาเป็นเครื่องมือในการเรียนรู้ของนักเรียนและตัวของหนูไปพร้อมกัน 
เราจำได้ว่าวันนั้นหนูตั้งคำถามถามนักเรียนคำถามหนึ่งว่า “ช่วงปิดเทอมที่ผ่านมานักเรียนรับรู้สถานการณ์ข่าวสารบ้านเมืองอะไรบ้าง” นักเรียนทั้งสามห้องต่างหยิบยกประเด็นการเมืองและเรื่องที่เกี่ยวข้องขึ้นมาแสดงความคิดเห็น บางกลุ่มติดตามผู้ปกครองไปร่วมเหตุการณ์ บางกลุ่มติดตามข่าวสารผ่านจอโทรทัศน์ จากการสนทนาของผู้ปกครองและอื่นๆ วันนั้นหนูเขียนทุกความคิดเห็นของเด็กบนกระดานจนเต็มไปด้วยข้อความสีขาวจากชอล์กที่หนูเขียน เด็กๆ บางคนไม่รอจังหวะให้หนูเขียนเสร็จ มันเป็นห้องเรียนที่สนุกและมีอรรถรส เพราะเด็กทุกคนต่างรับรู้ซึ่งสถานการณ์ที่เกิดขึ้น บางคนก็ใช้คำพูดและความรู้สึกของตนเอง บางคนจดจำคำมาจากผู้ปกครองหรือสื่อที่พบเห็น เด็กๆ สนทนาแลกเปลี่ยนกันอย่างต่อเนื่อง จนกระทั่งครูใช้คำถามต่อไปว่า “นักเรียนคิดว่าปัญหาความขัดแย้งที่เกิดขึ้นนั้นมีสาเหตุมาจากอะไร” หนูรู้ไหมวันนั้นฉันอึ้งกับคำตอบของเด็กนะ เพราะเด็กทั้ง ๓ ห้องตอบตรงกันว่าคอร์รัปชั่น แล้วหนูก็ให้เด็กแสดงความคิดเห็นต่อว่า คอร์รัปชั่นคืออะไร ฉันจำได้ว่าเด็กๆ เขาก็ตอบคำถามหนูด้วยความตั้งใจ และสนทนาแลกเปลี่ยนอย่างเข้มข้นเช่นคำถามแรก 
ต่อมาหนูจำได้ไหม หนูถามเด็กว่า “เด็กๆ คิดว่าคอร์รัปชั่นเกิดได้ที่ไหนบ้าง กับคนกลุ่มใดบ้าง” เด็กมีหยุดคิดและตอบคำถามต่างๆ จากนั้นหนูก็ให้เด็กชมภาพยนตร์สั้นชุดเล่าเรื่องโกง เพื่อให้เห็นถึงความหมายของการกระทำได้ชัดขึ้น มันเป็นคาบเรียนที่เงียบมาก เด็กๆ ดูกันโดยตั้งใจจนกระทั่งภาพยนตร์จบ เด็กๆ กลับมาสนทนาต่อเกี่ยวกับเหตุการณ์ที่เกิดขึ้น และสะท้อนความคิดที่มีต่อเหตุการณ์หรือต่อตัวละครในเรื่องได้อย่างน่าสนใจ 
แล้วหนูพอจำได้อีกไหมว่าหนูทำอะไรต่อ ฉันจำได้ว่าหนูให้เด็กเขียนอิสระเรื่อง “การโกงมีอยู่ในทุกสังคมจริงหรือ” หนูเชื่อไหมมันเป็นหัวข้ออิสระหัวข้อแรกใน ป.๕  เทอมสามที่นักเรียนเขียนแสดงความคิดเห็นได้มาก หลายคนประมาณ ๑ หน้ากระดาษขึ้นไป และใช้ภาษาได้หลากหลาย หลายคนมองตัวเองประกอบด้วย หนูเลยเอาสิ่งที่เด็กเขียนมาอ่านเป็นตัวอย่างให้เพื่อนฟัง และยังนำไปรับคำแนะนำต่อจากผู้รู้เลย
การเขียนอิสระในครั้งนั้นจึงเป็นแรงบันดาลใจของหนูให้มีพลังและความมุ่งมั่นที่จะพัฒนาความสามารถด้านการเขียนของ ป.๕ เรื่อยมา จนถึงวันนี้ทุกคนสามารถเขียนอิสระได้มากกว่า ๒ หน้ากระดาษแล้ว หลายคนเขียนได้ถึง ๔-๕ หน้า ฉันอยากให้หนูพัฒนาตนเองต่อไป และเชื่อในความสามารถของนักเรียนนะ ทำอย่างที่หนูเคยบอกเด็กทุกครั้งว่า “ครูเชื่อว่าทุกคนทำได้ ครูเชื่อว่าทุกคนทำได้ดี ครูจะเรียนรู้ไปกับเธอ” ฉันขอให้หนูเก็บคำนี้ไว้เตือนใจนะ เพราะคนเป็นครูทุกคนต้องทำได้เช่นกัน ทำให้เด็กเรียนรู้และทำเต็มความสามารถไง

ครูอยากบอกว่า... 
ครูต้องเชื่อมั่นว่านักเรียนทุกคนมีศักยภาพในการรับรู้ข้อมูลข่าวสารต่างๆ แล้วให้โอกาสพวกเขาเรียนรู้เรื่องราวเหล่านั้น โดยครูตั้งคำถามที่ท้าทายความคิด จะช่วยให้นักเรียนดึงศักยภาพที่มีอยู่ออกมาวิเคราะห์และสื่อสารได้อย่างหลากหลายจนครูคาดไม่ถึง
