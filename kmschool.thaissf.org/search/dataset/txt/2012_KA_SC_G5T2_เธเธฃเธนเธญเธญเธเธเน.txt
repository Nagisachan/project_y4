
ชีวิตที่เรียนรู้…ของครูเพลิน
คุณครูสุชาดา อวยจินดา (ครูออนซ์)
หน่วยวิชา ธรรมชาติฯระดับชั้น ๕

กิจกรรมที่ก่อให้เกิดการเรียนรู้ ภาคสนาม “ดินและเกษตรกรรมที่รักดิน” จ.สุพรรณบุรี (นักเรียนได้เรียนรู้วิธีการปรับปรุงบำรุงดินด้วยวิธีธรรมชาติและการปลูกข้าวแบบอินทรีย์)

แนวความคิดของกิจกรรม ภาคสนามเป็นการเรียนรู้ที่นักเรียนจะได้ไปศึกษาข้อมูลเชิงประจักษ์จากแหล่งเรียนรู้ต่างๆที่สอดคล้องกับเนื้อหาความรู้ที่นักเรียนได้เรียนในเทอมนั้นๆ ซึ่งการออกภาคสนามในภาควิริยะ ชั้น ๕ นี้ นักเรียนจะต้องเรียนรู้เกี่ยวกับคุณภาพดินที่เหมาะกับการปลูกข้าว การสังเกตดินที่ดี ดิน วิธีการปรับปรุงดิน(ปรับค่า pH เพิ่มแร่ธาตุในดิน เพื่อให้ดินได้คุณภาพดินที่เหมาะสม) และการทำนาแบบเกษตรอินทรีย์ จากประสบการณ์ที่นักเรียนได้เรียนรู้มานั้นนักเรียนจะต้องนำมาปรับใช้ในการทำงานโครงงานรายบุคคลในงานโครงงานชื่นใจได้เรียนรู้ในหัวข้อ “การปรับปรุงบำรุงดินอย่างยั่งยืน”

ลักษณะกิจกรรม เป็นการเรียนรู้นอกสถานที่ที่ จ. สุพรรณบุรี ณ ศูนย์การเรียนรู้การพัฒนาดิน น้ำ พืช เกษตรอินทรีย์วิถีชุมชน ของนายมนัส พุ่มมะปรางและแปลงนาของนายชัยพร พรหมพันธ์ นักเรียนได้ไปเรียนรู้ในสัปดาห์ที่ ๖ ของภาคเรียนวิริยะ โดยมีกิจกรรมต่างๆ ดังนี้ ในวันแรกเรียนรู้ที่ศูนย์การเรียนรู้การพัฒนาดิน น้ำ พืช เกษตรอินทรีย์วิถีชุมชน ของนายมนัส พุ่มมะปราง           นักเรียนฟังบรรยายความรู้เกี่ยวกับการทำสวนและแนวคิดเกี่ยวกับการดูดินจากวิทยากรแบบภูมิปัญญาชาวบ้าน เดินสำรวจสวนของนายมนัสและสังเกตดิน เก็บตัวอย่างดิน ทดสอบดินตามกระบวนการวิทยาศาสตร์ (ทดสอบค่าความเป็นกรด-ด่าง,ค่าการระบายน้ำและค่าสารอาหารในดิน) เรียนรู้และลงมือทำปุ๋ยรักดินแบบต่างๆ ส่วนในวันที่สองเรียนรู้ที่แปลงนาของนายชัยพร พรหมพันธ์ นักเรียนเดินสำรวจแปลงนาของคุณลุงชัยพร สังเกตดินและสิ่งมีชีวิตในดินด้วยวิธีธรรมชาติ เปรียบเทียบนาของนายชัยพรกับแปลงนาข้างเคียง เก็บตัวอย่างดิน ทดสอบดินตามกระบวนการวิทยาศาสตร์ (ทดสอบค่าความเป็นกรด-ด่าง,ค่าการระบายน้ำและค่าสารอาหารในดิน) ฟังบรรยายความรู้และสัมภาษณ์เกี่ยวกับข้าวและแนวคิดเกี่ยวกับการปลูกข้าวแบบรักดิน ลงมือขยายเชื้อไตรโคเดอร์มาเชื้อราดีที่ช่วยป้องกันโรคที่จะเกิดกับข้าวและเพิ่มคุณภาพให้กับข้าวและดิน ทำให้ดินและข้าวมีคุณภาพดี 

ความรู้ที่มีมาก่อน (met before) นักเรียนจะต้องมีความรู้ความเข้าใจเกี่ยวกับการเตรียมดิน ลักษณะของดินที่เหมาะสมกับการปลูกข้าว การเก็บตัวอย่างดิน การทดสอบดินตามกระบวนการวิทยาศาสตร์ (ทดสอบค่าความเป็นกรด-ด่าง,ค่าการระบายน้ำและค่าสารอาหารในดิน) และความรู้พื้นฐานเกี่ยวกับดิน ซึ่งนักเรียนได้ฝึกทักษะและประสบการณ์ต่างๆ ผ่านกิจกรรมที่ครูจัดเตรียมไว้ให้ตามแผนการสอนตั้งแต่สัปดาห์ที่ ๑-๕ และการใช้ชุดความรู้เรื่องหิน ดิน แร่ประกอบการอ่านเพิ่มเติมความรู้

ประเด็นที่ได้เรียนรู้
ในมุมของเด็กๆ นักเรียนได้ฝึกทักษะและได้รับประสบการณ์จากการไปเรียนรู้ภาคสนาม ดังนี้ 
ด้านความรู้ การใช้สารเคมีส่งผลเสียต่อระบบนิเวศ ธาตุอาหารต่างๆในดิน การปรับปรุงบำรุงดินให้มีคุณภาพเหมาะสมกับการปลูกพืช วิธีการทำนาและการทำเกษตรที่ไม่ใช้สารเคมี เรียนรู้ขั้นตอนและวิธีการทำปุ๋ยหมักทั้ง ๓ แบบ คือ ปุ๋ยหมักแบบแห้ง ปุ๋ยหมักแบบน้ำ ปุ๋ยหมักแบบปลา  การขยายเชื้อไตรโคเดอร์มา วิธีการคัดเลือกเมล็ดพันธุ์ข้าวที่ดี
ด้านการทำงาน นักเรียนได้ฝึกทักษะต่างๆผ่านการลงมือทำและการทำงานร่วมกับสมาชิกในกลุ่ม ดังนี้ เก็บตัวอย่างดิน และนำดินมาทดสอบตามกระบวนการวิทยาศาสตร์ (ทดสอบค่าความเป็นกรด-ด่าง,ค่าการระบายน้ำและค่าสารอาหารในดิน) ทำปุ๋ยหมักทั้ง ๓ แบบ คือ ปุ๋ยหมักแบบแห้ง ปุ๋ยหมักแบบน้ำ ปุ๋ยหมักแบบปลา  ขยายเชื้อไตรโคเดอร์มา สังเกตและคัดเลือกเมล็ดพันธุ์ข้าว
ในมุมของครู
การสอนที่มีการร้อยเรียงเรื่องราวและมีการให้นักเรียนได้ฝึกทักษะทั้งหมดในสัปดาห์ที่ ๑-๕ ผ่านการเรียนและกิจกรรมต่างๆ นั้นช่วยให้เด็กๆ สามารถนำทักษะเหล่านั้นไปฝึกซ้ำและใช้จริงในการออกภาคสนามได้ดีมากขึ้น เช่น การเก็บตัวอย่างดิน การทดลองทบสอบค่าความเป็นกรด-ด่าง, ค่าการระบายน้ำและค่าสารอาหารในดิน เป็นต้น นอกจากนี้ทักษะและประสบการณ์ต่างๆ ที่นักเรียนได้จากการออกภาคสนามนักเรียนก็สามารถนำมาปรับใช้ต่อในการทำโครงงานชื่นใจได้เรียนรู้ของนักเรียนได้อีกด้วย
สมุดภาคสนามที่มีการใช้ตารางบันทึกและการเขียนบรรยายควบคู่กันทำให้นักเรียนได้ฝึกทักษะของการบันทึกผลการทดลองและสรุปผลการทดลอง รวมทั้งการใช้คำถามเพื่อการจดบันทึกต่างๆ จะช่วยให้นักเรียนทราบว่าประเด็นใดบ้างที่นักเรียนจะต้องจับประเด็นแล้วนำมาเขียนเรียบเรียงไว้ภายในเล่มทำให้การจดข้อมูลต่างๆ ของนักเรียนมีความชัดเจนและสมบูรณ์มากขึ้น
การทำงานของทีมครูชั้น ๕ ที่ช่วยเหลือกันทำงานและแก้ปัญหาต่างๆ ตั้งแต่การสำรวจภาคสนาม ประสานงาน เตรียมงานและร่วมออกภาคสนามทำให้การออกภาคสนามทั้ง ๒ รอบ (รอบที่ ๑ : ห้อง ๑ และ ๓ ,รอบที่ ๒ : ห้อง ๒ และ ๔) สามารถดำเนินกิจกรรมต่อไปได้ตามกำหนดที่วางไว้
สถานที่เรียนรู้ที่เหมาะกับเรื่องที่จะต้องออกภาคสนามและวิทยากรที่ให้ความรู้มีความรู้ในเรื่องที่ถ่ายทอดจริงทำให้นักเรียนได้รับข้อมูลเชิงลึกในเรื่องนั้นได้อย่างชัดเจน

ปัจจัยความสำเร็จ 
ครูมีการเตรียมความพร้อมในเรื่องต่างๆ ให้กับเด็กก่อนการออกภาคสนามทำให้นักเรียนมีความกระตือรือร้น สนใจ และมีการซ้ำย้ำทวนทักษะที่จำเป็นที่นักเรียนจะต้องนำไปใช้ในการออกภาคสนาม (การเก็บตัวอย่างดิน การทดลองทบสอบค่าความเป็นกรด-ด่าง ค่าการระบายน้ำและค่าสารอาหารในดิน) ทำให้นักเรียนได้มีโอกาสฝึกฝนซ้ำและเตรียมตัวล่วงหน้าได้อีกด้วย   
การพูดคุยประชุมแลกเปลี่ยนกันในการทำงานภาคสนามของทีมครูชั้น ๕ เช่น ความกังวลเรื่องที่พักในช่วงที่อาจเกิดน้ำท่วมระหว่างที่ต้องออกภาคสนาม เป็นต้น เมื่อมีการปรึกษาหารือและช่วยกันคิดแก้ปัญหาก็สามารถทำให้การทำกิจกรรมภาคสนามสามารถดำเนินการต่อได้ตามแผนที่วางไว้ 

ประเด็นที่จะนำไปพัฒนาต่อ
ระยะเวลาในการออกภาคสนามอาจมีการขยายวันจาก ๒ วัน ๑ คืน เป็น ๓ วัน ๒ คืน นักเรียนจะได้มีโอกาสรับข้อมูลเชิงลึกจากวิทยากรที่ให้ความรู้ได้เต็มที่มากขึ้น
ต้องมีการจัดหาอุปกรณ์สำหรับการทดสอบอาหารเพิ่มเติมเนื่องจากชุดทดสอบสารอาหารของม. เกษตรมีราคาสูง จึงทำให้ในช่วงของการออกภาคสนามอุปกรณ์ไม่เพียงพอสำหรับการทำกิจกรรมกลุ่มย่อย
ต้องมีการจัดหาที่พักที่มีห้องหรือพื้นที่สำหรับทำกิจกรรมรวมที่กว้างขึ้น 






ภาพบรรยากาศกิจกรรม


