




  นางสาวสุนันท์ฐิณัฐ  พจนพิมล
    ครูกิจกรรมพัฒนาผู้เรียน

                         กระบวนการสร้างความรับผิดชอบ
ปีการศึกษา ๒๕๕๗ นี้ ในกิจกรรมพัฒนาผู้เรียนลูกเสือสำรองได้มีการวางแผนให้นักเรียนชั้น ๓ ได้ดูแลคนรอบข้างและดูแลสังคมที่อาศัย โดยให้แต่ละกองร่วมกันวางแผนการปฏิบัติกิจกรรมบำเพ็ญประโยชน์ที่โรงเรียน คอยเป็นพี่อาสาที่ดูแลการเล่นของน้องๆ ที่บริเวณบ่อทรายและเครื่องเล่น คอยดูแลความเรียบร้อยใต้อาคารเรียน และคอยตักเตือนน้องๆ ให้วางกระเป๋าบริเวณทางเข้าออกที่จุดสแกนบัตรให้เป็นระเบียบ ซึ่งที่ผ่านมา ๓ เทอม ยังไม่มีการประชาสัมพันธ์ให้เด็กๆ ชั้น ๑ และ ๒ ได้ทราบถึงกิจกรรมนี้ มีเด็กน้อยหลายคนไม่เข้าใจ ในเทอมนี้จึงได้ประชาสัมพันธ์กิจกรรมนี้ให้ทราบโดยทั่วถึง ให้น้องปฏิบัติตามที่พี่ๆ ตักเตือน และให้พี่ๆ ชั้น ๓ ที่เป็นเวรสวมปลอกแขนสีแดงให้ทุกคนทราบว่ากำลังปฏิบัติหน้าที่อยู่ อีกทั้งการจดบันทึกหน้าที่ยังไม่เป็นระบบ ในเทอมนี้จึงได้จัดหาสมุดบันทึกเวรให้คนละ ๑ เล่ม เพื่อคุณครูจะได้ตรวจสอบได้ เด็กๆ ก็ตื่นเต้นเพราะเมื่อบันทึกเวรเสร็จแล้วก็จะได้ให้คุณครูเวรจุดนั้นๆ เซ็นชื่อรับรองการปฏิบัติงาน และสามารถเก็บสมุดนี้ไว้เป็นผลงานการทำงานของตนเองอีกด้วย
 ปัจจัยที่ส่งเสริมให้ภารกิจครั้งนี้ของเด็กๆ สำเร็จได้ในระดับหนึ่งคือประสบการณ์การปฏิบัติหน้าที่อย่างต่อเนื่องมาเป็นเวลา ๓ เทอม และคุณครูได้ประจำชั้นได้มีการติดตามดูแลการวางแผน การติดตามการปฏิบัติหน้าที่ของเด็กๆ ตรวจสอบการปฏิบัติหน้าที่อีกครั้งหลังเด็กๆ ปฏิบัติหน้าที่เสร็จแล้ว

รวมทั้งตรวจสอบความถี่ในการปฏิบัติงานของเด็กๆ เป็นรายบุคคลจากสมุดบันทึก ถ้าคนใดหลงลืมก็จะช่วยกระตุ้นเตือน รวมทั้งการวางแผนจัดปฏิทินเนื้อหาการเรียนรู้กิจกรรมนี้ให้เด็กๆ ได้มีการวางแผนการทำงานตั้งแต่ช่วงแรกๆ ทำให้มีเวลาฝึกฝนการบำเพ็ญประโยชน์แต่ละเทอมได้นานหลายสัปดาห์ และการติดตามผลการปฏิบัติงานของเด็กๆ จากคุณครูประจำชั้นเป็นระยะ ทำให้สามารถปรับปรุงข้อบกพร่องได้ทันท่วงที
ต่างจากก่อนหน้านี้ที่ไม่ได้ติดตามและประเมินผลอย่างต่อเนื่อง ทำให้การจัดการกับปัญหาที่เกิดขึ้นล่าช้า ตรวจสอบไม่ได้ชัดเจน สำหรับความสำเร็จที่ได้เกิดขึ้นกับเด็กๆ ชั้น ๓ นั้น ได้ขยายผลไปยังเด็กๆ ชั้น ๑ และชั้น ๒ อีกด้วย โดยชั้น ๑ ให้เด็กๆ ทำเวรประจำวันอย่างสม่ำเสมอ ดูแลความสะอาดของใช้ของตนเอง และสำหรับชั้น ๒ ให้แต่ละหมู่วางแผนจัดเวรประจำวันเพื่อดูแลความสะอาดบริเวณโถงทั้ง ๓ ชั้น รวมทั้งรดน้ำต้นไม้รอบๆ อาคารด้วย และได้บันทึกการปฏิบัติงานลงสมุดบันทึกประจำหมู่เหมือนของชั้น ๓ ด้วยเช่นกัน



ตัวอย่างสมุดบันทึกเวรของลูกเสือสำรอง เนตรนารีสำรอง ชั้น ๓






