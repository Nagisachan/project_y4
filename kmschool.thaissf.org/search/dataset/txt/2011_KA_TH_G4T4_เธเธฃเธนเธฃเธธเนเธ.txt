
ชีวิตที่เรียนรู้...ของครูเพลินฯ”ภาควิมังสา  ปีการศึกษา ๒๕๕๔




ชื่อ  นางสาวสายรุ้ง   นามสกุล  ดวงมณี
หน่วยวิชาที่สอน   ภูมิปัญญาภาษาไทย
ระดับชั้นที่สอน  ชั้น ๔



กิจกรรมที่ก่อให้เกิดการเรียนรู้มากที่สุด
กิจกรรมการแต่งกลอนบทละคร  เป็นการนำเอาความรู้ที่ได้เรียนจากวิชาภาษาไทยภาคจิตตะ  ไม่ว่าจะเป็นในด้านหลักภาษา  การใช้ภาษา  รวมถึงการแต่งกลอนบทละครซึ่งต้องเลือกใช้  เมื่อนั้น  บัดนั้น มาจะกล่าวบทไป  ให้ถูกต้องตามคุณวุฒิและวัยวุฒิของตัวละครมาประยุกต์ใช้ให้ได้ครบในชิ้นงานของตนเอง  โดยครูจะให้เงื่อนไขในการแต่งคือ  นักเรียนสามารถนำเรื่องราวประสบการณ์มาร้อยเรียงแต่งเป็นกลอนบทละครได้คนละไม่ต่ำกว่า ๖ บท  นำความรู้เรื่อง  กลกลอนซ่อนวรรณยุกต์  คำไวพจน์  คำพ้องรูป พ้องเสียง  มาปรับใช้สอดแทรกในงานของตนเอง  ซึ่งเรื่องใดที่นักเรียนไม่มีความถนัด  สามารถนำมาประยุกต์ใช้เพียงเล็กน้อยได้  แต่จะต้องมี ๑ หัวข้อ ที่นักเรียนสามารถนำมาประยุกต์ใช้ได้อย่างดี  และเป็นจุดเด่นในกลอนที่นักเรียนแต่ง  จากนั้นก็เลือกเอาทำนองที่นักเรียนได้เรียนในวิชาภูมิปัญาภาษาไทย คือ ทำนองแขกมอญบางช้าง และทำนองร่าย  อย่างใดอย่างหนึ่งที่ถนัดเพื่อมาใช้ขับร้องในงานของนักเรียนเอง

ความรู้ที่มีมาก่อน (met before)
เนื่องจากในภาคเรียนวิริยะที่ผ่านมานั้นนักเรียนได้ฝึกร้องและฝึกแต่งเพลงเรือรวมทั้งมีพื้นฐานการแต่งกลอนแปดที่นักเรียนส่วนใหญ่คุ้นเคยมาบ้างแล้ว  เมื่อได้มาเรียนวรรณคดีเรื่องเงาะป่าที่ใช้กลอนบทละครในการแต่งนักเรียนจึงสามารถเข้าใจและสามารถอ่านเป็นจังหวะได้ดี  โดยในคาบภูมิปัญญาภาษาไทยที่มีคาบเรียนสัปดาห์ละ ๑ คาบ ครูได้ให้นักเรียนสังเกตลักษณะการแต่ง รวมทั้งสัมผัสคล้องจองในกลอนบทละครที่ครูยกตัวอย่างมาจากวรรณคดีเรื่องเงาะป่า และร่วมกันสรุปออกมาเป็นฉันทลักษณ์  รวมทั้งฝึกร้องทำนองร่าย และแขกมอญบางช้าง  จากนั้นให้นักเรียนทำชิ้นงานกลอนบทละครของตนเอง  โดยเลือกตัวละครคือคุณครูชั้นสี่มาสองคนแต่งเป็นเรื่องราวโดยต้องเลือกใช้เมื่อนั้น และบัดนั้นให้ถูกต้องด้วย  เพื่อเป็นการฝึกให้นักเรียนได้ลงมือปฏิบัติและทำให้เข้าใจถึงฉันทลักษณ์ของกลอนบทละครมากขึ้นด้วยตนเอง

ประเด็นที่ได้เรียนรู้
ในตอนต้นเมื่อนักเรียนได้ทราบว่าต้องเรียนกลอนบทละคร  ซึ่งส่วนใหญ่เข้าใจว่ามันคล้ายๆ กับกลอนแปดนั้น  นักเรียนก็ถามครูเป็นคำถามแรกว่า  “ต้องแต่งกลอนด้วยใช่มั้ยคะ?”  พร้อมทั้งสีหน้าที่พยายามปรับให้แลดูไม่เบื่อหน่ายจนเกินไป  ก็เป็นประเด็นในใจที่ทำให้เราซึ่งเป็นครูผู้สอนต้องหาแรงจูงใจเพื่อชักนำให้นักเรียนเรียนได้อย่างสนุกสนาน  เป็นต้นว่า  กลกลอนซ่อนวรรณยุกต์หรือตัวอย่างกลอนที่ครูแต่งเองที่มีเนื้อหาสนุกสนานมาปรับใช้สอดแทรกในการสอน  ซึ่งผลที่ออกมาก็เป็นที่น่าพอใจและทำให้นักเรียนมีแรงบันดาลใจทำงานของตนเอง  รวมทั้งหมั่นฝึกฝนร้องทำนองที่ตนเองเลือกด้วยบรรยากาศที่สนุกสนานและช่วยเหลือกันและกันภายในกลุ่มเพื่อนด้วย
เมื่อครูได้เริ่มทำแผนการสอนและได้พูดคุยกับนักเรียนคร่าวๆ ในเรื่องเนื้อหาที่จะเรียน  ก็ทำให้ครูต้องเพิ่มความกระตือรือร้นและเพิ่มลูกเล่นในการสอนให้ดูน่าสนใจ  เพื่อให้ผู้เรียนไม่รู้สึกเบื่อหน่ายและท้อแท้ในการเรียน  ซึ่งโดยส่วนตัวแล้วก็ไม่ได้คาดหวังว่านักเรียนจะต้องแต่งได้  แต่งดี  หรือแต่งครบตรงตามที่ครูกำหนดทุกอย่าง  แต่ด้วยความที่เมื่อครูทำเป็นตัวอย่าง  แต่งเป็นตัวอย่าง  และร้องให้ดูเป็นตัวอย่าง  สิ่งต่างๆ เหล่านี้อาจจุดประกายและความคิดสร้างสรรค์ให้นักเรียน  เพราะเมื่อครูอ่านตัวอย่างที่ครูแต่งจบแล้ว  ก็มีเสียงนักเรียนหลายเสียงพูดถึงสิ่งที่ตนเองจะแต่งมากมาย  ทำให้ครูเกิดกำลังใจ   และสุดท้ายเมื่อถึงเวลาส่งงานผลก็ปรากฏว่าส่วนใหญ่ทำได้ดี  ส่วนคนที่มีปัญหาติดขัดก็พยายามมาถามครูเพื่อให้ตนเองมีผลงานไม่น้อยหน้าเพื่อนคนอื่นด้วย   ทำให้ครูได้เรียนรู้ว่าหากเรามุ่งมั่นและตั้งใจส่งผ่านความรู้ให้นักเรียน  ไม่เพียงแต่ความรู้เท่านั้นที่นักเรียนได้รับไป  ความมุ่งมั่นและตั้งใจจากครูก็ได้ส่งผ่านไปถึงนักเรียนด้วยเช่นกัน

ปัจจัยความสำเร็จ
ด้วยวิธีการที่ครูพยายามสร้างบรรยากาศให้นักเรียนรู้สึกสนุกตั้งแต่เริ่มเรียนวรรณคดีเงาะป่า  ซึ่งสามารถดึงความสนใจจากนักเรียนส่วนใหญ่ที่ชอบฟังนิทานหรือเรื่องเล่าจากครูได้   ครูแต่งกลอนบทละครเกี่ยวกับตนเองให้นักเรียนได้ดูเป็นตัวอย่างโดยพยายามสอดแทรกเนื้อหาให้นักเรียนได้หัวเราะผ่อนคลาย  เพื่อทำให้นักเรียนมีแรงบันดาลใจและไม่รู้สึกเบื่อที่จะแต่งกลอนของตนเอง  รวมทั้งเปิดโอกาสให้นักเรียนได้ลองถูกลองผิดด้วยตนเองโดยครูจะทำหน้าที่ให้คำแนะนำ  

ประเด็นที่จะนำไปพัฒนาต่อ
ต่อยอดการเรียนรู้ให้นักเรียนสามารถนำเรื่องราวร้อยแก้วที่นักเรียนชื่นชอบมาเรียบเรียงในรูปแบบกลอนบทละครได้อย่างถูกต้อง  เพื่อกระตุ้นให้นักเรียนไม่เบื่อหน่าย และเป็นเรื่องท้าทายโดยเริ่มจากเรื่องราวที่ตนเองชอบ
