
-625366-457200Lesson study กับการพัฒนาตนเอง
Lesson Study เป็นการพัฒนาครู ที่ผมมีความสนใจมานาน และเป็นเหตุให้ผมตัดสินใจเดินเข้าสู่โรงเรียนเพลินพัฒนา เพื่อมาขอเรียนรู้ความเป็นครูที่เหมาะสมในศตวรรษที่ 21
ในวันแรกที่เข้ามาโรงเรียนเพลินพัฒนาผมได้มีโอกาสร่วมกิจกรรม KM ประจำภาควิริยะ 2558 เริ่มตั้งแต่กิจกรรมช่วงเช้า เดินอ่านบทความความสำเร็จก้าวเล็กๆของครูแต่ละท่านอ่านความประทับใจของครูที่มีต่อนักเรียนและร่วมแบ่งปันในวงสนทนากลุ่มย่อย จนรู้สึกถึงพลังงานบวกอันมหาศาลทำให้ผมเห็นมุมมองการจัดการเรียนการสอนและการเรียนรู้ของคุณครูที่นี่ ผมบอกตนเองว่าการตัดสินใจมาเรียนรู้ที่นี่เป็นเรื่องที่ถูกต้องที่สุด และโชคดีเหลือเกินที่ผมมาเข้าร่วมในช่วงเวลานี้พอดี ช่วงที่โรงเรียนเพลินพัฒนากำลังดำเนินการ Lesson Study ไปอย่างเข้มข้นและต่อเนื่องจบจากวันนั้น ผมรอการเข้าร่วมวางแผนการสอนรายคาบอย่างใจจดใจจ่อ
ช่วงก่อนเปิดภาคเรียนจิตตะทีมครูคณิตศาสตร์ได้ร่วมกันวางแผนการสอนของสองสัปดาห์แรกด้วยความที่ผมเองเคยสอนระดับชั้นมัธยมปลายมาก่อน ซึ่งมีเนื้อหาและโจทย์อัดแน่นมากมาย เมื่อมาพิจารณาดูเนื้อหาของประถมปลาย จึงยังรู้สึกยึดติดไปเองว่า เนื้อหาที่จัดลงในคาบเรียนมีน้อย เวลาสอน 2 คาบ ครูให้ทำโจทย์ 3 ข้อคงต้องเหลือเวลาแน่ๆอย่างไรก็ดี เราก็เชื่อในประสบการณ์ของทีมครูและขอดูผลลัพธ์การสอนก่อน น่าจะดี
เมื่อเข้าสู่ช่วงเปิดภาคเรียนจิตตะในคาบสังเกตการณ์ผมสังเกตแผนการสอนสู่การลงปฏิบัติจริงในชั้นเรียนทั้ง 4 ห้องและคำตอบจึงออกมาทันทีว่า ความเร็วในการเรียนรู้ของเด็กประถมจะแตกต่างกับที่เราคิดไว้มากและการเรียนรู้แบบ Lesson Study ครูจะให้เวลาเด็กๆได้ทำกิจกรรมช่วงต้นคาบ และเชื่อมโยงกิจกรรมเข้าสู่เนื้อหารายคาบ โจทย์ 3 ข้อที่เคยคิดว่านักเรียนทำเสร็จก่อนหมดคาบ จึงเป็นโจทย์ที่เหมาะสมกับเวลาคาบเรียน และเหมาะสมกับการเรียนรู้เด็กแล้ว
เข้าสู่สัปดาห์ที่ 3 ผมจึงได้มีโอกาสสอนนักเรียนเป็นครั้งแรก แผนการสอนเรื่องอัตราเร็วที่วางกันมาอย่างดิบดีทำให้ผมรู้สึกว่าคาบนี้ต้องสนุก แต่เมื่อได้สัมผัสกับการเรียนรู้ของนักเรียนในชั้นเรียน กลับทำให้ผมกดดันขึ้นมาทันที นั่นเพราะเรายังสอนด้วยความเร็วที่ยังเร็วกว่าความเร็วในการรับรู้ของเด็กยกตัวอย่างเช่น ครูตั้งคำถามให้กับชั้นเรียน นักเรียนยังไม่มั่นใจว่าครูต้องการอะไรหรือบางคนไม่เข้าใจเนื้อหา จึงไม่กล้ายกมือตอบบ้าง ตอบแบบเดาสุ่มขึ้นมาบ้าง การสื่อสารในชั้นเรียนจึงยังคงตะกุกตะกักจากนั้นในสัปดาห์ถัดมาผมจึงปรับแก้ด้วยการเข้าถึงนักเรียนให้มากขึ้น ดังเช่น การยืนสังเกตวิธีการแก้ปัญหาของแต่ละคน ยืนดูเขาแสดงวิธีทำ ลบแก้ไข เขียนใหม่ ทำให้ผมเห็นว่า เด็กประถมปลายมีกระบวนการคิดอย่างช้าๆทีละขั้นตอนและช่วยให้เราเห็นว่าเขายังขาดทักษะอะไรอีกบ้าง เช่น ยังท่องสูตรคูณผิด ยังเข้าใจผิดเรื่องการบวกเศษส่วน หรือแม้แต่ยังไม่เข้าใจเรื่องร้อยละ เป็นต้น
-625475-1926590ถัดจากนั้นมา ผมเตือนตัวเองเสมอว่าให้สร้างกระบวนในชั้นเรียนอย่างช้าๆและมั่นคง จนผมสัมผัสความเร็วการรับรู้ของเขาได้จริงๆ ผมจึงเข้าใจแล้วว่าช่วงใดควรรอให้นักเรียนคิด วิเคราะห์ และช่วงใดที่เราสามารถผ่านไปยังกิจกรรมอื่นได้ทันที ดังตัวอย่างในสัปดาห์ที่ 7 ที่เรามีกิจกรรมทบทวนโจทย์ระดับยากง่ายแตกต่างกันไปหลายสิบข้อ ระหว่างที่ให้นักเรียนทำโจทย์แก้ปัญหา ผมเห็นความเข้าใจการเรียนรู้ของนักเรียนและระดับความเร็วในการเรียนรู้ของแต่ละคนอย่างชัดเจน มีตั้งแต่แก้ปัญหาไปอย่างช้าๆแต่มั่นใจ ไปจนถึงคนที่มีความชำนาญมาก จะทำได้ไวและเข้าใจจริง
จนถึงวันนี้ ผมเข้าใจแล้วว่า Lesson Studyเป็นระบบช่วยพัฒนาครูที่ดีมากและเป็นส่วนหนึ่งของชีวิตครูจริงๆ ผมรู้สึกว่า เราขาดแผนการสอนไม่ได้ครับ เราไม่กังวลในเนื้อหาหรือคำถามจากนักเรียน แต่เราห่วงว่าเราจะถ่ายทอดให้กับนักเรียนได้อย่างสนุกสนานอย่างไรมากกว่า กอปรกับการเฝ้าสังเกตในชั้นเรียน เราเห็นการเรียนรู้ของนักเรียนมากขึ้น เห็นการลองผิดลองถูกของนักเรียน และสามารถสัมผัสได้ถึงอุปสรรคการเรียนรู้ของนักเรียนบางคนเราประชุมวางแผนการสอนในแต่ละสัปดาห์ และคลุกคลีกันจนเราเริ่มเห็นภาพตรงกันว่า การเป็นเจ้าของการเรียนรู้ได้ด้วยตัวเอง มีประโยชน์กับนักเรียนมากเพียงใด และเมื่อความรู้ถูกขับเคลื่อนภายในห้องเรียน ตัวครูเองก็มีความสุขมากขึ้นด้วย

สอนให้สนุก แล้วเด็กจะสนุกกับเราครับ
ครูตัง
