
 วิชาภูมิปัญญาภาษาไทย
ระดับชั้น  ๔  ภาค วิริยะ  ปีการศึกษา ๒๕๕๖
โดย  ครูรุ้ง  สายรุ้ง  ดวงมณี
เรื่อง ความเชื่อที่ปรากฏในตำนานภาคเหนือ

แผนการจัดการการเรียนรู้เรื่องความเชื่อที่ปรากฏใน
ตำนานภาคเหนือนี้  เป็นแผนที่มุ่งหวังให้นักเรียนได้มีความเพลิดเพลิน
ในการทำกิจกรรมกลุ่มร่วมกัน  โดยช่วยกันจัดวางอุปกรณ์จำลองต่างๆ 
เช่น โต๊ะ ตู้ เตียง หนังสือ  พระ  เป็นต้น  ภายใต้เงื่อนไขของเหตุผลการ
จัดวางในตำแหน่งนั้นๆ ที่ต้องสามารถอธิบายได้  เพื่อเชื่อมโยงไปสู่
ความเชื่อที่ปรากฏในตำนานพระธาตุหริภุญไชย คือ การสร้างบ้านยกใต้ถุนสูงไม่เกิน ๓ ศอก อันเนื่องมาจากความเชื่อที่ว่าพระบรมสารีริกธาตุลอยสูงจากพื้นดินขึ้นมา ๓ ศอก  และความเชื่อจากตำนานพระเจ้าตนหลวงที่ว่า  เมื่อพุทธศาสนิกชนถวายภัตตาหารแด่พระภิกษุสงฆ์ควรถวายน้ำด้วย  อันเนื่องมาจากข้อขัดแย้งระหว่างพยานาคและพระพุทธเจ้าที่เกิดในตำนานนั่นเอง  นอกจากการปฏิบัติอันเกิดจากความเชื่อที่สืบทอดกันมาแล้วนั้น  นักเรียนยังจะได้ขบคิดว่าผลแห่งการกระทำอันเป็นรูปธรรมที่เกิดขึ้นนั้น  ก่อให้เกิดผลดีแก่ผู้ปฏิบัติอย่างไรบ้าง  ทำให้เกิดการวิเคราะห์ว่าความเชื่อนั้นๆ  มิได้เป็นความเชื่อที่ปฏิบัติกันต่อๆ มาอย่างงมงาย  หากแต่นั่นเป็นกุศโลบายของบรรพชนที่มุ่งหวังให้ลูกหลานประพฤติปฏิบัติแต่สิ่งดีและเป็นมงคลแก่ชีวิตอีกด้วย  โดยแผนดังกล่าวมีกระบวนการดังนี้
๑. ครูแบ่งนักเรียนเป็น ๔ กลุ่ม  แจกชุดอุปกรณ์ คือ กระดาษแข็งแสดงภาพห้องจำลอง  ชุดภาพสิ่งของต่างๆ  และกระดาษเอ๔ กลุ่มละ ๑ ชุด พร้อมให้เงื่อนไขโดย ให้นักเรียนนำภาพสิ่งของต่างๆ จัดวางบนกระดาษแข็งให้เข้าที่และได้ตำแหน่งที่เหมาะสม  พร้อมเขียนอธิบายเหตุผลในการจัดวางสิ่งของแต่ละอย่างให้ชัดเจน  ครูอธิบายขั้นตอนการทำงานโดยให้สมาชิกแต่ละกลุ่มตกลงกันว่าจะจัดวางสิ่งของแต่ละอย่างไว้ตำแหน่งใด  เขียนอธิบายเหตุผลที่วางสิ่งของแต่ละชิ้นลงในกระดาษเอสี่ที่แจกให้โดยใช้เพียงหน้าเดียวก่อน  (๒๐ นาที)
๒. ให้แต่ละกลุ่มออกมานำเสนอผลงานของตนเอง  พร้อมอธิบายการจัดวางสิ่งของต่างๆ ทุกชิ้นให้ครบถ้วน ครูเขียนเหตุผลการจัดวางสิ่งของต่างๆ ของนักเรียนแต่ละกลุ่มขึ้นกระดาน (แบ่งตามหัวข้อ คือ ทิศทาง  ระดับสูงต่ำ)  (๒๐ นาที)
๓. ครูแบ่งให้นักเรียน ๒ กลุ่ม  อ่านตำนานพระธาตุหริภุญไชย  และอีก ๒ กลุ่ม อ่านตำนานพระเจ้าตนหลวง   เมื่อแบ่งกลุ่มได้เรียบร้อยแล้ว  ครูเปิดโจทย์ “ให้นักเรียนอ่านตำนานแล้วหาความเชื่อที่ปรากฏในเรื่อง  พร้อมเขียนอธิบายให้ชัดเจน”  ครูให้นักเรียนแต่ละกลุ่มช่วยกันอ่านและเขียนความเชื่อที่ปรากฏในเรื่องลงในกระดาษเอสี่ อีกด้านที่เหลือ (๒๐ นาที)
๔. ให้นักเรียนแต่ละกลุ่มแลกเปลี่ยนข้อมูลความเชื่อที่ปรากฏในตำนานแต่ละเรื่อง  ครูเขียนคำตอบขึ้นกระดาน (๒๐ นาที)
๕. ให้การบ้านนักเรียนไปหาความเชื่อที่บ้านของตนเองมาคนละ ๑ เรื่อง  เขียนข้อมูลความเชื่อนั้นลงในกระดาษที่ครูแจกให้ได้มากที่สุด  โดยใช้การสอบถามจากสมาชิกในบ้าน  เช่น  เรื่องการไม่นอนหันหัวไปทางทิศตะวันตก  โดยอธิบายตามหลักความเชื่อ คือ เป็นทิศของคนตาย  ตามหลักวิทยาศาสตร์ คือ ถ้าตื่นมาตอนเช้าหน้าเราจะหันไปทิศตะวันออก แสงแดดอาจแยงตาได้ เป็นต้น  หากเป็นไปได้อาจหาข้อมูลเพิ่มเติมว่าแต่ละภาคของไทยมีความเชื่อที่แตกต่างหรือเหมือนกันในเรื่องนี้อย่างไรเพิ่มเติมก็ได้ (๑๐ นาที)

หากพิจารณากระบวนการจัดการเรียนรู้ดังกล่าวข้างต้นเมื่อเปรียบเทียบกับกระบวนการ OPEN  APPROACH ๗  ขั้นตอนของหน่วยวิชาภูมิปัญญาภาษาไทย  คือ  ๑.ภาวะพร้อมเรียน  ๒.INPUT  ๓.คลี่คลาย  ๔.ก่อเกิดโจทย์  ๕.สร้างสรรค์/
แก้ปัญหา  ๖.ปฏิสัมพันธ์  ๗.สังเคราะห์ร่วมกัน  จะพบว่า  กระบวนการข้อที่ ๑  จะตรงกับขั้น INPUT คือการให้นักเรียนได้พบประสบการณ์จริงโดยการลงมือปฏิบัติ นักเรียนได้สัมผัสจับต้องอุปกรณ์จำลองและลงมือจัดวางอุปกรณ์นั้นๆ ด้วยกระบวนการกลุ่มที่ต้องอาศัยการตัดสินใจร่วมกัน  กระบวนการข้อที่ ๒  ตรงกับขั้นคลี่คลาย  นักเรียนแต่ละกลุ่มได้นำเสนอการจัดวางอุปกรณ์ต่างๆ ของตนเอง  ครูมีการเขียนสรุปขึ้นกระดาน  ทำให้นักเรียนเกิดการเปรียบเทียบทั้งความเหมือนและความแตกต่างของแต่ละกลุ่ม เช่น  การวางเตียงนอนไว้มุมห้อง เพราะจะได้เหลือพื้นที่ใช้สอยตรงกลางห้อง  หรือการวางพระพุทธรูปไว้บนชั้นวางของชั้นบนสุด  เพราะเป็นสิ่งศักดิ์สิทธิ์  เป็นต้น   กระบวนการข้อที่ ๓  ตรงกับขั้นก่อเกิดโจทย์  และสร้างสรรค์/แก้ปัญหา  คือ  นักเรียนแต่ละกลุ่มจะได้อ่านตำนานเรื่องพระธาตุหริภุญไชย  หรือตำนานพระเจ้าตนหลวงเรื่องใดเรื่องหนึ่ง  จากนั้นจะต้องช่วยกันหาความเชื่อที่ปรากฏในเรื่องแล้วเขียนอธิบายลงในกระดาษของกลุ่มตนเอง  และกระบวนการข้อที่ ๔  ตรงกับขั้นปฏิสัมพันธ์  นักเรียนได้มีโอกาสแลกเปลี่ยนเรียนรู้จากงานที่แต่ละกลุ่มได้ทำมา  รวมทั้งร่วมกันแสดงความคิดเห็นว่าความเชื่อที่ปรากฏในตำนานทั้งสองก่อให้เกิดประโยชน์แก่ผู้ปฏิบัติอย่างไร  เช่น  การสร้างบ้านใต้ถุนไม่สูงเกินไปนั้นทำให้ขึ้นลงสะดวก  การถวายน้ำแด่พระภิกษุสงฆ์พร้อมกับถวายอาหารนั้นจะทำให้เกิดความสะดวกแก่พระสงฆ์  หลังฉันอาหารเสร็จแล้วพระสงฆ์จะได้ไม่ต้องไปหาน้ำมาฉันเอง  เป็นต้น
  
แต่ละขั้นตอนที่ครูได้สอน  เริ่มจากขั้น INPUT ทำให้นักเรียนเกิดความตื่นเต้น  อยากลงมือทำเร็วๆ  เนื่องจากครูโปรยว่าวันนี้จะลองให้นักเรียนออกแบบตกแต่งคอนโด  นักเรียนหลายคนมีคอนโดเป็นที่พักผ่อนยามไปเที่ยวต่างจังหวัด  จึงพอจะนึกภาพออกว่ามีพื้นที่จำกัด  ส่วนใหญ่เป็นห้องสี่เหลี่ยมโล่งๆ  ไม่ได้กั้นแยกส่วน  มีห้องน้ำในตัว  และอาจมีระเบียงด้วย  อุปกรณ์ที่ครูจัดเตรียมก็เป็นสิ่งของจำลอง  เหมือนจริง  เพียงแต่ย่อส่วน  ให้ความรู้สึกเหมือนของเล่น  ทำให้นักเรียนในวัยนี้เกิดความกระตือรือร้นที่จะร่วมกิจกรรม  แม้จะมีเงื่อนไขว่าต้องอธิบายการจัดวางสิ่งของต่างๆ ได้  แต่เนื่องจากต้องทำงานเป็นกลุ่ม  จึงทำให้ต้องเลือกว่าจะวางตรงไหนจึงจะเหมาะสมที่สุด  การให้เหตุผลในการวางจึงเกิดขึ้นโดยปริยาย  เมื่อเลือกจะวางแบบไหนก็เอาเหตุผลของเพื่อนที่เสนอนั่นเอง  บางกลุ่มเกิดความขัดแย้ง  ฉันจะวางตรงนี้  เธอจะวางตรงนั้น  

แต่ในที่สุดกระบวนการเสียงข้างมากก็ทำหน้าที่ตัดสินโดยที่ครูไม่ต้องเข้าไปช่วยไกล่เกลี่ยแต่อย่างใด  จนกระทั่งการแลกเปลี่ยนเรียนรู้ที่ค่อยดำเนินไป  เหตุผลของแต่ละกลุ่มที่นำเสนอล้วนเหมาะสมและเป็นไปได้ทั้งสิ้น  บางกลุ่มก็คิดตรงกัน เช่น  “วางเตียงไว้ไกลๆ ห้องน้ำจะได้ไม่เหม็น”  หรือ  “วางโต๊ะไว้ข้างห้องน้ำ  พอออกจากห้องน้ำจะได้แต่งตัวสะดวก  เพราะโต๊ะจะวางพวกครีม เครื่องสำอาง หวี กระจก” เป็นต้น  สุดท้ายการอ่านตำนานเพื่อหาความเชื่อก็เป็นงานที่แต่ละคนในกลุ่มต้องช่วยกัน  บางกลุ่มมีนักเรียนที่อ่านมาแล้ว  ก็สามารถจับประเด็นและหาคำตอบได้อย่างรวดเร็ว เมื่อถึงช่วงปฏิสัมพันธ์หรือแลกเปลี่ยนเรียนรู้ก็เป็นคำตอบที่แต่ละกลุ่มค้นหามาได้ทั้งสิ้น  แม้บางคนไม่ได้พูดนำเสนอในชั้นกับเพื่อนส่วนใหญ่  แต่ก็มีโอกาสเสนอความคิดของตนเองในกลุ่มย่อย  ดังนั้นแผนการจัดการเรียนรู้นี้จึงทำให้นักเรียนทุกคนมีส่วนร่วม  และได้มีโอกาสเป็นเจ้าของชั้นเรียนร่วมกัน  

ทั้งนี้หากครูได้มีโอกาสปรับปรุงและเพิ่มเติมบางขั้นตอนที่ยังไม่สมบูรณ์หรือขาดหายไป  คือขั้นตอน ภาวะพร้อมเรียนซึ่งเป็นขั้นตอนแรกของกระบวนการ OPEN APPROACH  หากเพิ่มกระบวนการทบทวนความรู้เดิม  น่าจะช่วยทำให้ผู้เรียนเกิดความเชื่อมโยงความรู้เดิมมาสู่ความรู้ใหม่ได้  โดยครูอาจเลือกงานเขียนของนักเรียนในแผนครั้งก่อนหน้าคือ  ความเรียงบรรยายลักษณะของภาคอีสาน  มาให้เจ้าของงานนั้นๆ อ่านให้เพื่อนฟัง  เพื่อร่วมกันแสดงความคิดเห็น และชื่นชมกันและกัน   รวมทั้งเพิ่มขั้นตอนที่ ๗ การสังเคราะห์ร่วมกัน  โดยหลังจากที่นักเรียนแต่ละกลุ่มแลกเปลี่ยนข้อมูลความเชื่อที่ปรากฏในตำนานแต่ละเรื่องแล้ว  อาจให้นักเรียนลองทบทวนความเชื่อที่เคยได้ยินได้ฟังจากประสบการณ์ของตนเองเท่าที่จำได้  เขียนอธิบายลงในสมุดและร่วมกันแลกเปลี่ยนในห้อง  เพื่อให้เกิดการเชื่อมโยงความรู้จากตำนานอันเป็นสิ่งไกลตัว  มาสู่ความเชื่อที่เกิดขึ้นจริงในครอบครัวของตนเอง  นักเรียนบางคนอาจมีเรื่องราวความเชื่อแปลกๆ มาเล่าสู่เพื่อนฟัง  จะช่วยทำให้บรรยากาศในห้องเต็มไปด้วยความรู้จากประสบการณ์ที่หลั่งไหลออกมาจากตัวผู้เรียนเพื่อถ่ายทอดให้เพื่อนฟัง  เป็นบรรยากาศแห่งการแลกเปลี่ยนเรียนรู้และการเป็นเจ้าของชั้นเรียนของตัวผู้เรียนเองมากยิ่งขึ้น
