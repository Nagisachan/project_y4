
4324350-628650ศรัณธร  แก้วคูณ
เปิดชั้นเรียน  หน่วยวิชา คณิตศาสตร์  
ระดับชั้น  ๒  ภาคเรียน  วิริยะ  ปีการศึกษา  ๒๕๕๖


เปิดห้อง  เปิดใจ  เปิดทัศนวิสัยการเรียนรู้

การเปิดห้องเรียนในครั้งนี้เป็นการนำพาตัวเองไปสู่การเปิดวิธีคิดเชิงการเรียนรู้สู่ความเข้าใจการเรียนรู้ของตัวครูผู้สอนสู่ตัวผู้เรียน  อย่างเป็นลำดับขั้นและเป็นระบบระเบียบ  และนำพาให้ครูผู้เปิดชั้นเรียนเกิดความเข้าใจในทฤษฎี คอนสตัคชั่นนิสซึ่ม (Constructionism)  จากการจัดวางแผนกระดานอย่างเป็นระบบระเบียบ  ที่มีการร้อยเรียงเนื้อหาอย่างเป็นลำดับขั้น   ซึ่งการเกิดการเรียนรู้เรื่องดังกล่าวส่งผลให้เกิดการไตร่ตรองอย่างใคร่ครวญถึงการจัดวางแผนการจัดกระบวนการเรียนรู้ให้แก่ผู้เรียน  ที่มีความจำเป็นอย่างยิ่งที่ครูจะต้องมีการจัดระบบระเบียบ  จัดเรียง  ร้อยเรียง  ทักษะความรู้  เพื่อให้ผู้เรียนเกิดความเข้าใจในเนื้อหาได้อย่างเป็นลำดับขั้นและไม่เกิดความสับสน  ทั้งผู้เรียนยังสามารถสร้างความรู้ได้ด้วยตนเอง
 
ความเข้าใจทฤษฎีคอนสตรัคชั่นนิสซึ่ม (Constructionism) สร้างขึ้นจากแผนกระดาน สู่การสร้างระบบและโครงสร้างวิธีคิด  

จากการสร้างแผนการจัดกระบวนการเรียนรู้  สู่การสร้างแผนกระดาน  นำพาสู่ความเข้าใจทฤษฎีคอนสตรัคชั่นนิสซึ่ม  (Constructionism)  ซึ่งนำพาสู่ความเข้าใจในการเรียนรู้ของผู้เรียน   ซึ่งความรู้ที่เกิดกับตัวผู้เรียนไม่ใช่มาจากการสอนของครูหรือผู้สอนเพียงอย่างเดียว แต่ความรู้จะเกิดขึ้นและสร้างขึ้นโดยผู้เรียนเอง และการเรียนรู้จะเกิดขึ้นได้ดีก็ต่อเมื่อผู้เรียนได้ลงมือกระทำด้วยตนเอง (Learning by doing) และมากไปกว่านั้น  หากจะมองมองลึกลงไปถึงการพัฒนาการของผู้เรียนในการเรียนรู้  ก็คือ  การให้ผู้เรียนได้ปฏิสัมพันธ์ระหว่างความรู้ในตัวของผู้เรียนเอง  กับประสบการณ์ใหม่หรือความรู้ใหม่  และสร้างเป็นความรู้ได้ด้วยตนเอง

การสร้างความเข้าใจในเรื่องนี้   โค้ชคือ ครูปาด - ศีลวัต  ศุษิลวรณ์  สร้างให้ผู้เปิดชั้นเรียนเกิดความเข้าใจด้วยการทำให้ผู้เปิดชั้นเรียนได้จัดวางแผนกระดาน  เพื่อให้ผู้เรียนเกิดความรู้  ทักษะ  และสมรรถนะที่ผู้เรียนต้องสร้างขึ้นใหม่ในเรื่อง
สามารถระบุได้ว่ารูปใดเป็นมุม  และอธิบายได้ว่าเพราะเหตุใด
สามารถระบุได้ว่ารูปใดไม่ใช่รูปสามเหลี่ยมและอธิบายได้ว่าเพราะเหตุใด
สามารถระบุได้ว่ารูปใดไม่ใช่รูปสี่เหลี่ยมและอธิบายได้ว่าเพราะเหตุใด 
การจัดวางแผนกระดานนี้ได้มีการจัดวางให้เรียนได้ทบทวนความรู้สะสมของตนเอง  ซึ่งเกิดจากความรู้และสมรรถนะที่สร้างขึ้นในคาบเรียนที่ผ่านมา  ผ่านโจทย์ขั้นภาวะพร้อมเรียนรู้ ๒ โจทย์  (ในกระดานที่  ๑ – ๒)  จากแรงส่งจากโจทย์ภาวะพร้อมเรียนรู้  นำเข้าสู่โจทย์สถานการณ์ปัญหาที่ท้าทาย ๒ โจทย์ (ในกระดานที่  ๓ – ๔)  และก่อให้เกิดการสร้างความรู้ได้ด้วยตนเองจากการปฏิสัมพันธ์ความรู้เดิมกับสภาพแวดล้อมใหม่หรือสถานการณ์ใหม่  สู่การนำเสนอแลกเปลี่ยน (ในกระดานที่  ๕)  และร่วมกันสรุปความรู้  ทักษะ  รวมถึงสมรรถนะที่สร้างขึ้นจากการเรียนรู้ในห้องเรียน  (ในกระดานที่  ๖)

จากการสร้างแผนกระดานนี้ทำให้ผู้เปิดชั้นเรียนเกิดความเข้าใจยิ่งขึ้นทั้งเนื้อหา  ทักษะคณิตศาสตร์  ทั้งกระบวนการให้เกิดการเรียนรู้ในตัวผู้เรียน   โดยครูปาดทำให้ความรู้ใหม่ที่มีการจัดเรียงอย่างเป็นระบบระเบียบได้ปฏิสัมพันธ์กับสิ่งใหม่  ความรู้ใหม่  ซึ่งทำให้ผู้เปิดชั้นเรียนเริ่มที่จะมีการปรับแต่ง  ปรับความแตกต่างระหว่างของใหม่กับความคิดเดิมจนเกิดความเข้าใจว่าควรจะทำอย่างไรกับสิ่งใหม่ที่เกิดขึ้น   ซึ่งการโค้ชของครูปาดไม่ใช่การสอนที่ผู้เรียนเป็นผู้รับแต่เพียงฝ่ายเดียว  แต่ความรู้จะเกิดขึ้นจากการสร้างขึ้นด้วยผู้เรียนเอง  โดยความรู้ที่ดีนั้นจะต้องรวมถึงปฏิกิริยาระหว่างความรู้ในตนเอง  กับประสบการณ์ต่าง ๆ จากภายนอก  หรือความรู้ใหม่และเก็บผสมผสานกับความรู้ภายในที่มีอยู่สร้างเป็นโครงสร้างของความรู้ในสมองของตนเอง  แล้วแสดงความรู้ออกมา    
ดังนั้น    การเปิดชั้นเรียนในครั้งนี้ทำให้ผู้เปิดชั้นเรียน คือตัวครูหนึ่งเองได้ตระหนักว่า  การเรียนรู้ของผู้เรียนจะเกิดขึ้นมากน้อยเพียงไรนั้นขึ้นอยู่กับการสร้างแรงบันดาลใจ  การวางเงื่อนไขให้ผู้เรียนได้เรียนรู้ ซึ่งมีความสัมพันธ์กับการจัดวางรูปแบบวิธีการจัดกระบวนการเรียนรู้อย่างเป็นลำดับขั้น  โดยอาศัยวัสดุอุปกรณ์ต่างๆ เป็นตัวสร้างความรู้ให้เกิดขึ้นภายในตัวผู้เรียนเอง  ไปบนการจัดกระบวนการเรียนการรู้ที่เอื้อให้ผู้เรียนได้ใช้ความรู้เดิมมาต่อยอดกับความรู้ใหม่ แล้วนำเสนอวิธีคิดของตัวเองออกมา เพื่อแลกเปลี่ยนเรียนรู้กับผู้เรียนคนอื่นๆ  เพื่อยกระดับความเข้าใจของทุกคนขึ้นไปเรื่อยๆ  การเรียนรู้ในรูปแบบนี้จึงเป็นเรียนรู้ที่จะนำไปสู่ความเข้าใจในวิธีคิดของตัวเอง และวิธีคิดของเพื่อนไปพร้อมกันนั่นเอง




 

