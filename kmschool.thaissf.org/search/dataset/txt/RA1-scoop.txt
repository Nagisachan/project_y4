
วิถีรุ่งอรุณ 
เรียนแก้ปัญหาด้วยปัญญา ได้คุณค่าและอุดมการณ์
รศ.ประภาภัทร นิยม ผู้ก่อตั้งโรงเรียนรุ่งอรุณ กล่าวในวงสนทนากับครูรุ่งอรุณเมื่อช่วงปิดภาคเรียนที่ผ่านมาว่า โลกในศตวรรษใหม่นี้ไม่ใช่โลกใบเดิมอีกต่อไปแล้ว สังคมตอนนี้ไม่ใช่ภาวะปกติ สังคมกำลังอยู่ในภาวะสงคราม ทั่วโลกกำลังแย่งชิงน้ำมัน แย่งชิงอาหาร แย่งชิงทรัพยากร เป็นภาวะสงครามที่ไม่ได้ใช้อาวุธ แต่ใช้เศรษฐกิจนำ เป็นเศรษฐกิจที่เน้นการบริโภค ลดศักยภาพการเป็นผู้ผลิตและพึ่งพาตนเอง ต่อไปคนจะปลูกข้าวกินเองไม่เป็น ผลิตอาหารเองไม่ได้ แล้วสุดท้ายเศรษฐกิจแบบนี้จะพาเราไปสู่อะไรหากไม่ใช่หายนะ
“ปัจจุบันนี้ การจัดการศึกษาให้เด็กอ่านออกเขียนได้แล้วสอบผ่านนั้นไม่เพียงพอแล้ว การศึกษาต้องสร้างให้เด็กใช้ความรู้เป็น คิดเชื่อมโยงได้ว่าอะไรเป็นอะไร ต้นตอปัญหาคืออะไร ผลกระทบคืออะไร แล้วเขาจะมีบทบาทอะไรได้บ้าง เขาจะเข้าถึงความรู้และใช้ความรู้ได้อย่างไร บทบาทของการศึกษาที่แท้ คือ การสร้างอุดมการณ์ทางสังคมให้คนรู้ว่าอะไรควรอยู่ ควรเป็น ควรทำ บทบาทของครูก็ต้องเปลี่ยนไป ครูไม่ใช่นักสอน แต่ครูคือนักสร้างอุดมการณ์ทางสังคม ให้นักเรียนเติบโตเป็นคนรุ่นใหม่ที่มีอุดมการณ์ทางสังคม” รศ.ประภาภัทร กล่าว

โจทย์จริงของสังคม คือโจทย์จริงของการศึกษา
วิกฤติทรัพยากรและสิ่งแวดล้อมเป็นปัญหาร่วมของโลกในศตวรรษที่ ๒๑ ที่นับวันจะทวีความรุนแรงและส่งผลกระทบต่อชีวิตของผู้คนมากขึ้นเรื่อยๆ ทั้งในเรื่องปริมาณและความหลากหลายของทรัพยากรที่ลดลงอย่างรวดเร็ว ความเหลื่อมล้ำในการเข้าถึงทรัพยากร ปัญหาการพัฒนาของภาครัฐและภาคเอกชนที่ละเลยเรื่องสิ่งแวดล้อมจนส่งผลกระทบต่อชีวิตความเป็นอยู่ของผู้คนในพื้นที่ รวมไปถึงภาวะโลกร้อนที่ทวีอุณหภูมิสูงขึ้นทั่วทุกมุมโลก
การหาทางออกของปัญหาเหล่านี้จึงไม่ใช่เรื่องของใครคนใดคนหนึ่ง แต่เป็นความรับผิดชอบร่วมกันของประชากรโลกทุกคน ไม่เว้นแม้กระทั่งเด็กและเยาวชนในโรงเรียน

นักเรียน ม.๓ กับเกษตรอินทรีย์และไฟป่า ที่บ้านอมลอง อ.สะเมิง จ.เชียงใหม่
ปลายปี ๒๕๕๕ นักเรียนชั้น ม.๓ ออกภาคสนามหน่วยบูรณาการวิชาสังคมและภาษาไทย ที่บ้านอมลอง ต.ยั้งเมิน อ.สะเมิง จ.เชียงใหม่ ตลอดระยะเวลา ๑ สัปดาห์ ที่ใช้ชีวิตอยู่ที่วัดพระบรมธาตุดอยผาส้ม วัดที่เป็นศูนย์กลางของบ้านอมลอง และแบ่งกลุ่มออกสำรวจพื้นที่พูดคุยกับชาวบ้าน พวกเขาพบข้อมูลเบื้องต้นว่า บ้านยั้งเมินเป็นชุมชนเกษตรกรรมที่ปลูกพืชหมุนเวียนไปตามความต้องการของตลาด เช่น ข้าว สตรอเบอร์รี เก๊กฮวย และดอกดาวเรือง โดยชาวบ้านส่วนใหญ่ยังคงใช้สารเคมีทำการเกษตร ซึ่งทำลายดิน สร้างมลพิษในอากาศ และส่งผลกระทบต่อสุขภาพของเกษตรกร ชาวบ้านหลายคนกังวลว่าตนอาจได้รับสารพิษจากสารเคมีเหล่านี้ เช่น อาเจียนบ่อยครั้งหลังกลับจากไร่ และมีชาวบ้านจำนวนไม่น้อยที่อยากเปลี่ยนมาทำเกษตรอินทรีย์ แต่ไม่มั่นใจเพราะไม่มีความรู้
การลงพื้นที่พูดคุยกับชาวบ้าน ได้รับน้ำใจไมตรีจากลุงป้าน้าอาที่ให้ข้อมูลและตอบคำถามด้วยความยินดี สร้างความรู้สึกเห็นอกเห็นใจขึ้นในใจนักเรียน อยากช่วยเหลือลุงป้าน้าอาเหล่านี้ให้มีคุณภาพชีวิตที่ดีขึ้น และพวกเขาก็จะได้กินสตรอเบอร์รี่ที่ปลอดภัยไร้สารพิษ โจทย์ของชุมชนจึงกลายมาเป็นโจทย์ของพวกเขาเช่นกัน
สตรอเบอร์รี่อินทรีย์ได้ ง่ายจัง
ประเด็นปัญหาที่พบกับศักยภาพของนักเรียนชั้น ม.๓ สรุปเป็นแนวทางช่วยเหลือ ๒ เรื่องหลักๆ คือ การหาความรู้เรื่องการทำเกษตรอินทรีย์กลับไปแลกเปลี่ยนกับชาวบ้าน โดยไปดูงานและสัมภาษณ์อาจารย์ยักษ์-วิวัฒน์ ศัลยกำธร ที่ศูนย์กสิกรรมธรรมชาติมาบเอื้อง จังหวัดชลบุรี แล้วจัดทำเป็น Big Book เรื่อง ‘สตรอเบอร์รี่อินทรีย์ได้ ง่ายจัง’ อีกเรื่องคือการกระตุ้นเตือนชาวบ้านให้ตระหนักถึงอันตรายของสารเคมีด้านการเกษตร ด้วยการกลับมาจัดงานขายของและทอดผ้าป่าหาทุนซื้อชุดตรวจเลือดจำนวน ๑๐๐ ชุด เพื่อนำกลับไปตรวจเลือดให้กับชาวบ้าน และการนำชื่อการค้าของยาฆ่าแมลงและยาฆ่าวัชพืชที่ชาวบ้านใช้ไปหาสารเคมีตั้งต้นในการผลิตที่เป็นชื่อทางวิทยาศาสตร์ แล้วจัดทำเป็นโปสเตอร์อธิบายถึงอันตรายของสารเคมีเหล่านั้น
ในเดือนมีนาคม ๒๕๕๖ นักเรียนกลุ่มนี้เดินทางกลับไปจัดงานทอดผ้าป่าที่วัดพระบรมธาตุดอยผาส้ม และนำสื่อที่พวกเขาจัดทำขึ้นกลับไปคืนความรู้สู่ชุมชน ด้วยหวังว่าสื่อเหล่านี้จะช่วยกระตุ้นเตือนให้ชาวบ้านตระหนักถึงอันตรายของสารเคมีมากขึ้น มองเห็นว่าการทำเกษตรอินทรีย์นั้นทำได้และไม่ยากอย่างที่คิด หากว่าวันหนึ่งจะมีชาวบ้านเพียงหนึ่งรายลุกขึ้นมาเปลี่ยนแปลงไปสู่วิถีเกษตรอินทรีย์ พวกเขาก็มีความสุขแล้ว
ชวนชาวบ้านคุยเรื่องไฟป่าผ่านละคร
“เทพไฟรู้สึกน้อยใจที่ทุกวันนี้คนหันไปใช้ไฟฟ้ากันหมด ไม่เห็นความสำคัญของไฟเหมือนในอดีต ต่างกับเทพแห่งป่าที่ยังคงมีความสำคัญและเป็นที่พึ่งพิงของชาวบ้าน เทพไฟจึงไปหลอกชาวบ้านว่าการเผาป่าจะทำให้ปลูกพืชผลได้ง่าย เมื่อชาวบ้านส่วนหนึ่งหลงเชื่อและลงมือเผาป่า ผลที่ตามมากลับเป็นฝนแล้ง ดินแห้ง สายน้ำเหือดหาย ชาวบ้านจึงร่วมมือกับลูกน้องของเทพแห่งป่า คือ เทพดิน เทพน้ำ เทพลม และเทพต้นไม้ ต่อสู้กับสามเหลี่ยมไฟ (เชื้อเพลิง ออกซิเจน ความร้อน) ที่เป็นลูกน้องของเทพไฟ จนได้รับชัยชนะและกอบกู้ความชุ่มชื้นกลับคืนสู่ผืนป่าอีกครั้ง”
ชาวบ้านบ้านยั้งเมินที่จูงลูกจูงหลานมาร่วมทอดผ้าป่าที่วัดพระบรมธาตุดอยผาส้ม ดูจะถูกอกถูกใจและสนุกกับละครเรื่องนี้ของนักเรียนชั้น ม.๓ ไม่น้อย
ละครเรื่องเทพแห่งป่านี้เป็นส่วนหนึ่งของกิจกรรมคืนความรู้สู่ชุมชนของนักเรียนชั้น ม.๓ อีกกลุ่มหนึ่ง ที่ได้รับแรงบันดาลใจมาจากเมื่อครั้งออกภาคสนามที่บ้านยั้งเมิน แล้วเกิดไฟป่าที่มาทราบภายหลังว่าเป็นฝีมือของชาวบ้านบางส่วน และเหตุการณ์น้ำไม่ไหลถึง ๓-๔ วัน ชาวบ้านต้องสำรองน้ำไว้ในโอ่ง ซึ่งเป็นสัญญาณเตือนว่าป่าแห้งแล้งและเริ่มผลิตน้ำไม่ได้แล้ว สองเหตุการณ์นี้จึงนำมาสู่การทำโครงงานเรื่องทรัพยากรป่าและน้ำ เพื่อบอกเล่าให้ชาวบ้านเห็นความสำคัญของธรรมชาติ และความสัมพันธ์ของป่า ดิน และน้ำ
เนื้อหาที่จะสื่อสารพร้อมแล้ว แต่จะสื่ออย่างไรถึงตรงใจชาวบ้าน คำถามที่ต้องใช้เวลาถกเถียงกันอยู่นาน ก่อนจะสรุปที่การแสดงละคร สื่อบันเทิงที่เข้าถึงคนทุกเพศทุกวัย เพราะลึกๆ แล้วพวกเขาไม่ได้ต้องการไปสอนหรือบอกความรู้กับชาวบ้าน เพียงแต่อยากพูดคุยในฐานะลูกหลานคนหนึ่งที่มีความคิดและความรู้สึกต่อหมู่บ้านแห่งนี้ที่อยู่ต้นน้ำซึ่งพวกเขาได้มาพักพิงและเรียนรู้ในช่วงเวลาหนึ่ง

นักเรียน ม.๕ กับลุ่มน้ำบางปะกง และอ่าวอุดม
จากปลากะพงทอดน้ำปลาที่ครูนำมาให้รับประทานในมื้อกลางวันเมื่อต้นปีการศึกษา นำพานักเรียนชั้น ม.๕ สายศิลป์ โรงเรียนรุ่งอรุณ ว่ายเวียนตามปลากะพงไปถึง ‘ลุ่มน้ำบางปะกง’ แหล่งอาหารที่เคยอุดมของคนในพื้นที่ภาคตะวันออก และคนไทยในภาคอื่นๆ แต่มาวันนี้ลุ่มน้ำบางปะกงกำลังป่วยไข้จากนโยบายการพัฒนาประเทศของภาครัฐ
คืนความรู้สู่ชุมชนด้วย ‘รายงาน HIA-เวทีสาธารณะ’
ข้อค้นพบของนักเรียนนำมาสู่การจัดทำรายงานการประเมินผลกระทบต่อสุขภาพ (Health Impact Assessment ; HIA) ๓ ฉบับ ตามเขตการประกอบอาชีพและภูมิศาสตร์ของลุ่มน้ำบางปะกง ได้แก่ เล่ม ๑ : แหล่งอาหารบางปะกงช่วงต้น กับ อุตสาหกรรมน้ำดิบ เล่ม ๒ : แหล่งอาหารบางปะกงช่วงกลาง กับ นิคมอุตสาหกรรม และโครงการท่าเรือ เล่ม ๓ : แหล่งอาหารบางปะกงช่วงล่าง กับ โรงงานอุตสาหกรรม นำเสนอข้อมูลด้านทรัพยากร อาชีพ และผลผลิตทางอาหารในแต่ละพื้นที่ รวมถึงผลกระทบจากโครงการพัฒนาอุตสาหกรรมที่ก่อให้เกิดขยะ มลพิษทางน้ำและทางอากาศ ซึ่งส่งผลให้ทรัพยากรและแหล่งอาหารอันอุดมตามธรรมชาติเริ่มลดหายไปจากลุ่มน้ำบางปะกง
เวทีเสวนา ‘เด็กวอนถามผู้ใหญ่ กรณี : แหล่งอาหารกับการพัฒนา พื้นที่ลุ่มน้ำบางปะกง’
วันเสาร์ที่ ๑๐ พฤศจิกายน ๒๕๕๕ นักเรียนกลุ่มนี้ได้จัดเวทีสาธารณะเพื่อนำเสนอรายงาน HIA ที่พวกเขาจัดทำขึ้น ในชื่องาน เด็กวอนถามผู้ใหญ่ กรณี : แหล่งอาหารกับการพัฒนา พื้นที่ลุ่มน้ำบางปะกง ที่วัดสนามจันทร์ อ.บ้านโพธิ์ จ.ฉะเชิงเทรา โดยมีชาวลุ่มน้ำบางปะกง ทั้งชาวบ้าน ผู้นำชุมชน นักวิชาการ อาจารย์มหาวิทยาลัย ตัวแทนเยาวชน และตัวแทนภาครัฐ มาร่วมฟังเสียงสะท้อนของพวกเขาที่มีต่อลุ่มน้ำแห่งนี้ และร่วมพูดคุยแลกเปลี่ยนความคิดเห็นถึงสถานการณ์ปัญหาที่เกิดขึ้นกับชุมชนของพวกเขา ภายใต้ข้อสังเกตที่ว่า “ศักยภาพของพื้นที่ลดถอยเมื่อมีสิ่งแปลกปลอมจากภายนอกเข้าไปสู่ชุมชน สิ่งแปลกปลอมเหล่านี้เข้ามาได้อย่างไร มีปัจจัยใดบ้างสนับสนุน แล้วมีทางใดบ้างที่จะนำความสมบูรณ์คืนสู่ลุ่มน้ำบางปะกงอีกครั้ง”
เวทีเสวนาในวันนั้นจบลงด้วยการมอบรายงาน HIA ให้ผู้ใหญ่บ้านนำไปแจกจ่ายให้กับชาวบ้านในแต่ละพื้นที่ พร้อมด้วยความหวังของผู้จัดทำว่าข้อมูลในรายงานและการพูดคุยกันในวันนี้จะทำให้ชาวบ้านหันมาตระหนักถึงปัญหาที่เกิดขึ้น และลุกขึ้นมาร่วมกันดูแลรักษาทรัพยากรในท้องถิ่นที่เป็นขุมทรัพย์ทางอาหารของตนไว้ ให้ปลากะพงยังคงมีแม่ (น้ำ) บางปะกงให้อาศัยและว่ายเวียนต่อไป
HIA-เวทีสาธารณะ ‘อ่าวอุดมอันอุดม’ อ.ศรีราชา จ.ชลบุรี
ในภาคเรียนต่อมา นักเรียนกลุ่มนี้ขยับพื้นที่การทำโครงงานไปยังบ้านอ่าวอุดม อ.ศรีราชา จ.ชลบุรี ที่ประสบปัญหาไม่ต่างจากชาวบ้านบางปะกง นั่นคือ การได้รับความเดือดร้อนจากการพัฒนาที่ส่งผลกระทบต่อสิ่งแวดล้อมและวิถีดั้งเดิมของชาวบ้าน จนกระทั่งนำไปสู่ความขัดแย้งระหว่างชาวบ้านเจ้าของพื้นที่กับบริษัทท่าเรือที่เป็นคนนอก (พื้นที่)
จากรายงานการประเมินผลกระทบต่อสุขภาพ (Health Impact Assessment; HIA) เรื่อง “อ่าวอุดมอันอุดม” ที่นักเรียนกลุ่มนี้จัดทำขึ้น ชี้ให้เห็นว่าก่อนหน้านี้อ่าวอุดมนั้นอุดมไปด้วยทรัพยากร สัตว์น้ำ และความสวยงามทางธรรมชาติ ชาวบ้านเลี้ยงชีพด้วยการทำประมงพื้นบ้านกันมาแต่รุ่นปู่ย่าตายาย ตราบจนกระทั่งมีการก่อสร้างท่าเรือขึ้นหลายแห่ง อ่าวอุดมก็เริ่มจะไม่อุดมอีกต่อไป 
ชาวบ้านบอกเป็นเสียงเดียวกันว่า อ่าวอุดมในวันนี้เปลี่ยนไป น้ำทะเลไม่ใส ชายหาดไม่สวยเพราะเกลื่อนไปด้วยขยะ ฝุ่นฟุ้งกระจายที่กลายเป็นเขม่าจับตามบ้านเรือน ชาวบ้านเริ่มมีปัญหาสุขภาพ และสัตว์น้ำลดจำนวนลงอย่างน่าใจหาย
แม้จะเข้าใจและเห็นใจในความทุกข์ของชาวบ้าน แต่ขณะเดียวกันก็ปฏิเสธไม่ได้ว่าท่าเรือได้กลายเป็นส่วนหนึ่งของชุมชนไปแล้ว ในเมื่ออยู่ร่วมชุมชนเดียวกัน แทนที่จะแบ่งฝักแบ่งฝ่ายมองแต่ในมุมของตัวเอง นักเรียนเสนอว่าจะดีกว่าไหมถ้าจะเปลี่ยนจาก “ฉัน  (ME)” มาเป็น “เรา (WE)” แล้วจัดเวทีเสวนาโต๊ะกลมเชิญตัวแทนฝ่ายต่างๆ ทั้งผู้นำชุมชน แกนนำกลุ่มประมงพื้นบ้าน นักวิชาการชุมชน สมาชิกวุฒิสภา ตัวแทนภาครัฐและตัวแทนจากบริษัทท่าเรือ มาร่วมพูดคุยเพื่อหาทางออกร่วมกัน ณ สำนักงานเทศบาลนครแหลมฉบัง จ.ชลบุรี โดยมีนักเรียนทำหน้าที่เป็นคนกลางดำเนินการเสวนา
แม้ผลการพูดคุยในครั้งนี้จะยังไม่ได้ข้อสรุปที่เป็นรูปธรรม แต่สิ่งที่นักเรียนทำก็เป็นจุดเริ่มต้นให้ทุกฝ่ายได้มาเปิดอกคุยกันจนนำไปสู่การตั้งคณะกรรมการที่มาจากตัวแทนฝ่ายต่างๆ เพื่อทำหน้าที่ร่างธรรมนูญชุมชนหรือวิสัยทัศน์ของอ่าวอุดม ตลอดจนหารือเพื่อแก้ไขปัญหาต่างๆ ของชุมชนต่อไป

นักเรียน ม.๖ กับเหมืองทองคำ จ.เลย
เหมืองทองคำ ทำรายได้หรือทำร้ายกัน?
คำถามที่เกิดขึ้นในใจของนักเรียนชั้น ม.๖ โรงเรียนรุ่งอรุณ ภายหลังลงพื้นที่พูดคุยกับชาวบ้านบริเวณรอบเหมืองทองคำใน อ.วังสะพุง จ.เลย แล้วค้นพบความจริงอันน่าเศร้าที่เด็กเมืองอย่างพวกเขาไม่เคยรับรู้มาก่อน
ภูซำป่าบอนและภูทับฟ้า สองภูในอำเภอวังสะพุงที่อดีตเคยเป็นแหล่งอาหาร แหล่งทรัพยากร และต้นน้ำของลำห้วยหลายสาย ซึ่งหล่อเลี้ยงชีวิตของชาวบ้านมาช้านาน ต้องกลายสภาพเป็นขุมเหมืองและโรงแต่งแร่ทองคำ กินพื้นที่กว่าพันไร่ ส่งผลให้ในวันนี้แหล่งอาหารบนภูของชาวบ้านและแหล่งน้ำสะอาดค่อยๆ หายไป แทนที่ด้วยสารพิษปนเปื้อนในลำห้วยบางสาย เช่น ไซยาไนด์ สารพิษสำคัญในกระบวนการสกัดแร่ทองคำ และโลหะหนักจำพวกปรอท ตะกั่ว แคดเมี่ยม ที่มาพร้อมกับแร่ทองคำ จนชาวบ้านไม่กล้านำมาใช้ ดื่มกิน หรือจับสัตว์น้ำในลำห้วยเหล่านั้น รวมทั้งอาการเจ็บป่วยของชาวบ้านที่ปรากฏขึ้นหลังการมาของเหมือง เช่น ระคายเคืองจมูกและคอ ผื่นคันตามผิวหนัง แผลเรื้อรัง แสบตา แน่นหน้าอก และผลการตรวจเลือดของชาวบ้านพบว่าหลายรายมีค่าไซยาไนด์ ปรอท ตะกั่ว และแคดเมี่ยมเกินมาตรฐาน
วิถีชีวิตแบบพึ่งพาตนเองและธรรมชาติกำลังเลือนหาย สุขภาพของชาวบ้านถูกทำลาย ความจริงที่ค้นพบทำให้นักเรียนกลุ่มนี้ทนนิ่งเฉยอยู่ไม่ได้ การทำโครงงานเรื่องเหมืองทองคำและชุมชนในหน่วยวิชาสังคมศึกษาครั้งนี้จึงไม่ได้จบลงเพียงการลงพื้นที่ศึกษาข้อมูล วิเคราะห์ปัญหา สรุป และเสนอแนวทางแก้ไขเท่านั้น แต่พวกเขายังได้ลงมือแก้ไขปัญหาตามศักยภาพที่จะทำได้ ด้วยความรู้สึกของการร่วมทุกข์ร่วมสุขร่วมรับผิดชอบต่อสังคม และด้วยความหวังว่าชาวบ้านจะมีสุขภาพและชีวิตความเป็นอยู่ที่ดีขึ้น
ปลุกจิตสำนึกสังคมผ่านสื่อ ‘หนังสั้น’
นักเรียนช่วยกันสร้างเพจ เหมืองทองคำ ทำรายได้หรือทำร้ายกัน? บนเว็บไซต์ Facebook เพื่อบอกเล่าข้อมูลที่ค้นพบสู่สังคมวงกว้าง และทำหนังสั้น ๔ ตอน สะท้อนเรื่องความเจ็บป่วยของชาวบ้าน ผลกระทบของสารพิษปนเปื้อนในน้ำต่อพืชผลทางการเกษตร และเรื่องราวการต่อสู้เพื่อสิทธิความเป็นอยู่ที่ดีของชาวบ้าน แล้วเผยแพร่ผ่านเว็บไซต์ Youtube พร้อมทั้งทำเอกสารในรูปแบบ Infographic เสนอสถิติและข้อมูลประกอบหนังสั้นแต่ละตอน เพื่อให้คนในสังคมได้รับรู้ข้อมูลความจริงที่เกิดขึ้น แล้วลุกขึ้นมามีส่วนร่วมสร้างการเปลี่ยนแปลง
“ผมหวังว่าหนังสั้นชุดนี้จะทำให้ทุกคนฉุกคิด ว่าเป็นธรรมแล้วหรือที่จะมีคนกลุ่มหนึ่งมีความสุขบนความทุกข์ของคนอีกกลุ่มหนึ่ง เป็นธรรมแล้วหรือที่มีคนกลุ่มหนึ่งร่ำรวยบนความซวยของคนอีกกลุ่มหนึ่ง ที่ผมใช้คำว่าความซวย เพราะที่จริงชาวบ้านเหล่านี้เขามีสวนยาง มีนา ทำกินพึ่งพาตัวเองได้ แต่ปัจจุบันเขาไม่สามารถทำอย่างนั้นได้อีกแล้วนับแต่เหมืองทองเข้ามา” นายศุภณัฏฐ์ ฐานุพลพัฒน์ นักเรียนชั้น ม.๖ รร.รุ่งอรุณ ผู้กำกับหนังสั้นทั้ง ๔ ตอน กล่าวบนเวทีสามัญชนคนเปลี่ยนโลก ในงานเทศกาลความเป็นธรรม (Just&amp;Fair Society Festival) ที่จัดขึ้นเมื่อเดือนมีนาคม ๒๕๕๖ ณ จุฬาลงกรณ์มหาวิทยาลัย 

เหตุการณ์ที่บ้านอมลอง ลุ่มน้ำบางปะกง บ้านอ่าวอุดม และสามภูแห่งลำน้ำฮวย เป็นเพียงตัวอย่างปัญหาเรื่องทรัพยากรและสิ่งแวดล้อมที่เกิดขึ้นและดำเนินไปในหลายพื้นที่ชนบทของไทย ถ้าโจทย์เหล่านี้ถูกบรรจุอยู่ในหลักสูตรหรือแผนการสอนให้นักเรียนได้เรียนรู้ การเรียนรู้ของเขาจะมีความหมาย และทำให้เขาเติบโตเป็นผู้ใหญ่ที่ใช้ชีวิตอย่างเกื้อกูล ไม่เบียดเบียน ทั้งกับตนเอง ผู้อื่น และธรรมชาติ

เบื้องหลังการเรียนรู้
ครูเปรมปรีติ หาญทนงค์ หัวหน้าหมวดวิชาสังคมศึกษา โรงเรียนมัธยมรุ่งอรุณ

เชื่อมโยงนักเรียนไปสู่ชุมชนและปัญหา
การเรียนโครงงานวิชาสังคมเราจะพาเด็กลงพื้นที่จริง หัวข้อการเรียนรู้จะอิงประเด็นปัญหาในพื้นที่นั้นๆ (Area based) ซึ่งเนื้อหาจะหนีไม่พ้นเรื่องทรัพยากร สิ่งแวดล้อม ฐานการทำมาหากินของชุมชน และแรงกระทบจากภายนอก เช่น นโยบายรัฐ กฎหมาย โครงการพัฒนาต่างๆ ขณะที่ในเชิงจิตสำนึก เราอยากให้นักเรียนรู้และตระหนักว่าชุมชนชนบทเป็นฐานทรัพยากรที่สำคัญของเขา ในฐานะที่เป็นคนเมือง เขาจำเป็นต้องรู้ที่ไปที่มาว่าสิ่งที่เขากิน เขาใช้ ดึงทรัพยากรมาจากไหนและทิ้งปัญหาอะไรไว้ที่นั่นบ้าง แล้วเราจะทำอะไรกลับไปเพื่อสร้างสรรค์ บรรเทาปัญหา หรือไม่มีส่วนสร้างปัญหาเพิ่มขึ้น

ฝึกฝนทักษะการจัดการข้อมูล
ก่อนลงชุมชน เราจะบอกนักเรียนเสมอว่าให้เขาทำตัวเป็นลูกหลาน คอยช่วยงานชาวบ้าน แล้วค่อยๆ ถามในสิ่งที่ตัวเองสงสัย เป็นผู้ฟังที่ดี คอย ‘ถาม ฟัง จด’ ตอนนี้ข้อมูลจะเยอะและกระจัดกระจาย ครูต้องพาเขาจัดการข้อมูล อาจจะตั้งคำถาม พาพูดคุยให้เล่าความประทับใจ เพื่อให้เห็นว่าอะไรชัดเจนในใจเขา จากนั้นเอาข้อมูลของแต่ละคนมาแลกเปลี่ยนกัน จัดหมวดหมู่ของข้อมูล แล้วประมวลความรู้ลงในใบงานเพื่อความแม่นยำ ซึ่งจะทำให้นักเรียนเห็นองค์รวมของความรู้ทั้งหมด พอเราพาตั้งประเด็นคำถามให้เขาค่อยๆ สร้างโจทย์ เขาจะได้หัวข้อโครงงานออกมา

บทบาทของครู
บทบาทของครูจะปรับเปลี่ยนไปตามลักษณะการเรียนรู้ของเด็กแต่ละกลุ่ม แต่จุดร่วมที่เหมือนกัน คือ ๑.ครูเป็นผู้ตั้งคำถาม เพื่อให้เขาไม่พลาดประเด็นที่สำคัญ และให้ความหมายกับประเด็นนั้นชัดๆ เช่น เรื่องนี้เกี่ยวอะไรกับเขา เขารู้สึกอย่างไร ทำไมถึงอยากทำ ทำแล้วดีหรือมีประโยชน์อย่างไร ๒.ครูเป็นผู้ชี้แนะแนวทางหรือสร้างระบบในการเรียนรู้ ๓.ครูเป็นผู้ให้กำลังใจ ถ้าเด็กไม่รู้ว่าสิ่งที่ทำนั้นดีแล้ว เขาอาจท้อถอย การสะท้อนของครูจะทำให้เขาเชื่อมั่นและกล้าหาญที่จะทำงานต่อไป
สรุปแล้วบทบาทของครูคือการเป็นผู้อำนวยให้สิ่งที่เด็กคิดสามารถดำเนินไปได้ (Facilitator) สร้างแรงบันดาลใจ ให้ความช่วยเหลือยามเมื่อเขาต้องการ บางครั้งสิ่งที่เขาคิดอาจมีอุปสรรคปัญหา ครูต้องหาวิธีให้เขาเผชิญปัญหา อาจตั้งคำถามให้เขาคิดและตัดสินใจ คอยตรวจสอบการทำงานและการตัดสินใจของเขา เพราะบางครั้งทำไปแล้วเจออุปสรรค เขาอาจเปลี่ยนแผน เราต้องชวนคุยว่าเกิดปัญหาอะไร ทำไมไม่ทำตามที่เคยบอกไว้ มาสางกันว่าเป็นเพราะอะไร เพื่อให้เขาได้เรียนรู้จากบทเรียนตรงนั้น

เป้าหมายในใจครู
เราอยากให้เขาเติบโตเป็นผู้ใหญ่ที่มีจิตสำนึก รู้สึกรู้สมกับสังคมที่เขามีชีวิตอยู่ ให้รู้ว่าสิ่งที่เขาทำนั้นมีผลกับคนอื่น แล้วจะดีมากถ้าเขาไปได้ไกลกว่านั้น เช่น ลุกขึ้นมาทำสิ่งที่สร้างสรรค์เพื่อช่วยบรรเทาปัญหา ขณะเดียวกันเขาต้องได้เนื้อหาและทักษะต่างๆ ที่จะทำให้เขาปรากฏไม่ว่าจะอยู่เวทีไหนหรือทำงานอะไร เช่น ทักษะการคิดวิเคราะห์ เห็นความเชื่อมโยงของสิ่งต่างๆ ทักษะการสืบค้นและสร้างองค์ความรู้ให้ตัวเอง ทันเหตุการณ์ ทันโลก ทันสมัย ซึ่งการเรียนรู้ผ่านการทำโครงงานทำให้เด็กไปถึงเป้าหมายเหล่านี้ได้ง่ายกว่าการเรียนรู้แบบอื่น เพราะเขาเรียนจากโจทย์จริง ลงพื้นที่จริง ไปมีส่วนได้ส่วนเสีย มีส่วนสร้างสรรค์ และเป็นส่วนหนึ่งของชุมชนนั้น
