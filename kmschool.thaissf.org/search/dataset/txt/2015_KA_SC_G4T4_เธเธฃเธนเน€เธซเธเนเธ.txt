
วันที่รอคอย...

                   เมื่อได้เห็นผลงานการบันทึกความรู้ของเด็กชั้น ๔ ครูเหน่งรู้สึกเหมือนกำลังมองดูดอกไม้ที่เริ่มแย้มบาน แล้วคำหนึ่งแวบเข้ามาในความคิด คือ คำว่า “โชคดี” คำนี้ผุดขึ้นมาจากการที่ครูสังเกตเห็นการเขียนบันทึกประมวลการเรียนรู้ได้มากขึ้นของเด็กๆ กลุ่มนี้นั่นเอง
                        ก่อนที่จะได้จะได้ผลลัพธ์ของความโชคดีนี้      ครูเหน่ง   ครูแป๊ะ   (ครูคู่วิชา)   และครูอัม (ครูพี้เลี้ยง) ต้องมาคิดแผนการเรียนรู้กันอย่างละเอียด มีสื่อที่นำเสนอความเข้าใจอย่างเป็นลำดับ เพื่อให้มีทักษะในการเขียนประมวลการเรียนรู้ผ่านผังความคิดที่น่าติดตาม   



ผังความคิดของแองจี้
                กระบวนการเรียนการสอนมีลำดับขั้นตอนที่ชัดเจน พร้อมทั้งมีสื่อกระตุ้นการเรียนรู้อย่างเหมาะสม มีร่องรอยภาพการเรียนรู้ที่สำคัญติดค้างไว้บนกระดานเมื่อเปิดสไลด์เลื่อนภาพถัดไป ครูให้เวลาเต็มที่ช่วงการคิดและการเขียนบันทึกประมวลการเรียนรู้ มีการนำการเขียนประมวลการเรียนรู้ที่เป็นตัวอย่างที่ดีของเด็ก มาอ่านให้เพื่อนฟังหน้าชั้นเรียน นำมาเป็นกิจกรรมเปิดชั้นเรียนสร้างแรงบันดาลใจในการเรียนรู้คาบต่อไป ครูสังเกตเห็นเพิ่มเติมว่า เด็กๆ สามารถเข้าใจความรู้และเขียนเชื่อมโยงความรู้ พัฒนาทักษะการเขียนของตนเองต่อยอดได้มากขึ้น นอกจากนี้ครูยังชวนให้เด็กๆ ติดประเด็นสรุปที่สำคัญลงในสมุดบันทึกรายบุคคล พร้อมทั้งให้เด็กๆ ร่วมเขียนสะท้อนการเรียนรู้สั้นๆ ไว้ใต้ประเด็นสำคัญจากความเข้าใจของตนเอง ส่งผลให้เด็กน้อยชั้น ๔ เมื่อครูแนะนำเพิ่มเติม สามารถเขียนประมวลการเรียนรู้ต่อได้มากขึ้น แววตาเปลี่ยนไปกระตือรือร้นอยากทำตลอดเวลา มีความสุขในการร่วมเรียนรู้ เด็กๆ หลายคนมีจิตอาสาช่วยครูไปสอนเพื่อน เป็นการการสร้างแรงบันดาลใจ ทำให้เกิดกระบวนการเรียนรู้แบบร่วมมือแบบเพื่อนสอนเพื่อน 
                       นอกจากนี้ครูยังจัดที่นั่งในชั้นเรียนเป็นคู่แบบเพื่อนสอนเพื่อน เด็กที่ครูวางใจ เช่น ใบเตย ไออิ แองจี้ พราว อชิ ดรีม  ตาตาร์ ปัง เจได เกียร์ เป็นต้น ช่วยสอนเพื่อน ย่อยประเด็นคำถามของครูเป็นขั้นย่อยๆ จนเพื่อนเข้าใจ เด็กๆ เหล่านี้เกิดความภาคภูมิใจในตัวเองจนเปลี่ยนแปลงตนเองอย่างชัดเจน เพื่อนๆ เห็นความพยายาม ร่วมมือกันเรียนรู้บรรยากาศในชั้นเรียนเกิดความตั้งใจในการเรียนรู้ร่วมกันอย่างเต็มเปี่ยม



                       การสังเกตชั้นเรียนของครูอัม (ครูพี่เลี้ยง) ทำให้ครูเหน่งได้เติบโตภายในจิตใจของตนเองต่อได้เรื่อยๆ เกิดการปรับปรุงแผนการสอนและรูปแบบวิธีการสอนของครูได้อย่างเหมาะสมกับผู้เรียนทำให้ผู้เรียนอยากเรียนรู้ตลอดเวลา รวมทั้งการกลับมามองย้อนดูตนเอง ทำให้เกิดการพัฒนาปรับปรุงรูปแบบวิธีการสอนในห้องเรียนครั้งต่อไป ส่งผลดีจนฉันสังเกตเห็นได้ว่าเด็กๆ เกิดการพัฒนาการเขียนประมวลการเรียนรู้ได้มากขึ้น 
                       ผลที่เกิดขึ้นกับเด็กทำให้ฉันประหลาดใจในมุมที่เด็กสามารถเขียนประมวลการเรียนรู้ได้เกินความคาดหมายเกิดภาษาเด็กที่สั้น กระชับ ได้ใจความ ผ่านผังความคิด จากนั้นครูได้นำตัวอย่างการเขียนประมวลการเรียนรู้ที่ดีมาสร้างแรงบันดาลใจให้เพื่อนกลุ่มใหญ่ได้พัฒนาทักษะการเขียนได้มากขึ้น ครูชื่นชม เพื่อนชื่นชม ทำให้เปิดที่ยืนใหม่ที่มั่นคง ช่วยกันเรียน ช่วยกันรู้ ส่งต่อความรู้กันได้จริง เบื้องหลังความสำเร็จนี้ฉันคิดว่า เกิดจากการที่ครูเป็นผู้สร้างโอกาสให้เกิดแรงบันดาลใจ ส่งเสริมรูปแบบวิธีการสอนแบบร่วมมือกันเรียนรู้แบบเพื่อนสอนเพื่อนทั้งแบบเป็นคู่ กลุ่มย่อยและกลุ่มใหญ่ ทำให้เกิดความรู้จากการแลกเปลี่ยนที่เชื่อมโยงต่อยอดความรู้ได้มากขึ้น ส่งผลให้เด็กๆ เกิดการพัฒนาทักษะการเขียน
                        สิ่งที่ครูจะก้าวเดินต่อ คือ เน้นรูปแบบวิธีการสอนเรียนรู้แบบร่วมมือ ออกแบบแผนการสอนที่เน้นรูปแบบวิธีการสอนแบบเพื่อนสอนเพื่อนให้มากขึ้น ทั้งแบบเป็นคู่ กลุ่มย่อยและกลุ่มใหญ่ เพื่อสร้างแรงบันดาลใจ เกิดการเรียนรู้แบบร่วมมือ เกิดความสุขในการเรียนรู้ ส่งผลต่อการพัฒนาทักษะการเขียนประมวลการเรียนรู้ของเด็กๆ ได้มากขึ้น
                       แต่ก็ยังมีขั้นตอนที่ตัวครูเหน่งยังติดขัดและยังก้าวผ่านไปไม่ได้ก็คือ การทำให้เวลาท้ายคาบมากขึ้นเป็นนาทีทองของเด็กอย่างน้อย ๓๐ นาที ให้พวกเขาได้มีโอกาสแลกเปลี่ยนความรู้แบบเพื่อนสอนเพื่อนทั้งแบบเป็นคู่ กลุ่มย่อย แลกเปลี่ยนเป็นกลุ่มใหญ่ทั้งชั้นเรียน สร้างแรงบันดาลใจในการเรียนรู้ เกิดกระบวนการเรียนรู้แบบร่วมมือนำไปสู่การคัดเลือกข้อมูลที่เหมาะสม นำความรู้ที่ได้จากการแลกเปลี่ยนไปพัฒนาทักษะการเขียนสะท้อนด้านการเรียนรู้ที่ต่อยอดเชื่อมโยงการเรียนรู้ได้มากขึ้น 
                       วันนี้ครูยอมเปลี่ยนแปลงวิธีการสอนแบบเดิมๆ ของตนเอง เปิดใจนำแนวทางการสอนแบบที่หลากหลายนำมาใช้อย่างถูกเวลาและโอกาส จะเกิดการช้อนการเรียนรู้ของเด็กทั้งชั้นเรียนได้อย่างน่าทึ่งและหากว่าได้ทำเวลาท้ายคาบให้เป็นนาทีทองของเด็กๆ ได้จริง พวกเขาก็จะมีความสุขที่ได้ร่วมกันเรียนรู้ รวมทั้งหากครูเพิ่มการเดินดูงานของเด็กช่วงประมวลความรู้ให้มากขึ้น นำมาเป็นตัวอย่างสร้างแรงบันดาลใจหน้าชั้นเรียนจะสร้างบรรยากาศการเรียนแบบร่วมมือ ก็จะทำให้เกิดการเรียนรู้ที่มีความสุขแบบเพื่อนสอนเพื่อน นำไปสู่การพัฒนาทักษะการเขียนประมวลการเรียนรู้ได้มากขึ้น
ครูเหน่ง
                                             ภาควิมังสา ปีการศึกษา ๒๕๕๘
