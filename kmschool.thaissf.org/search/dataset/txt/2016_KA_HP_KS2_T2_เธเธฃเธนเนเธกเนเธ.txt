



ครูแม็ค ธัญยพงศ์  กิจพ่อค้า  หน่วยวิชากีฬา ช่วงชั้น ๒
“ ครั้งแล้ว.....ครั้งเล่า ”
                    ถ้าพูดถึงกีฬารักบี้หญิงโรงเรียนเพลินพัฒนาสิ่งที่ผมเห็นได้ชัดเจนและปฏิเสธไม่ได้เลยก็คือ ความรักในการเล่นกีฬารักบี้ สิ่งนี้เองที่ส่งต่อมาถึงรุ่นต่อรุ่น ทำให้ทักษะกีฬา และความเป็นทีมมีเพิ่มมากขึ้นอย่างต่อเนื่อง
                    นอกจากนี้ จุดเด่นที่สำคัญอีกประการหนึ่งคือการเรียนรู้จากการแข่งขันทั้งในโรงเรียนและนอกโรงเรียน กล่าวได้ว่าทุกสนามการแข่งขัน ประสบการณ์ที่หาซื้อที่ไหนไม่ได้เป็นสิ่งที่บ่มเพาะความเป็นนักกีฬาขึ้นเรื่อยๆ ทั้งในเรื่องของความอดทนต่อความเหนื่อยและยาก การเผชิญกับความผิดหวัง ความพ่ายแพ้ ความมีน้ำใจนักกีฬา สิ่งเหล่านี้ผมเห็นว่าค่อยๆ ปรากฏขึ้นในตัวของพวกเขา
           รายการแข่งขันรักบี้หญิงชิงแชมป์ประเทศไทยรุ่นอายุไม่เกิน  ๑๓  ปี เป็นรายการที่ทีมรักบี้หญิงเพลินพัฒนาได้เข้าร่วมมาแล้ว ๓  ปี การแข่งขันรายการดังกล่าว เป็นแรงบันดาลใจให้กับเด็กผู้หญิงตัวเล็กๆคนหนึ่งในการฝึกซ้อมอย่างต่อเนื่อง เด็กผู้หญิงที่ผมกล่าวถึงต่อไปนี้ได้ทำให้ผมได้เรียนรู้สิ่งต่างๆมากมายผ่านเรื่องราวของเธอ น้องเซน  เด็กหญิงพุทธาวีร์  อินทรสืบวงค์ ชั้น ๕ ห้อง ๓
          ผมจำได้ว่าจุดเริ่มต้นในกีฬารักบี้ของน้องเซนก็คือการได้มีโอกาสไปดูพี่ชาย ( พี่พุทธ ) แข่งกีฬารักบี้ที่โรงเรียนสาธิตเกษตรโดยมีคุณพ่อคุณแม่พาไป วันนั้นผมรู้จักน้องเซนเป็นครั้งแรกตอนนั้นน้องเซนยังอยู่อนุบาลที่โรงเรียนจิตตเมตต์ ผมชวนน้องเซนคุยเล่นเรื่องรักบี้แต่ดูเหมือนว่าน้องเซนเองจะยังไม่เข้าใจในกีฬารักบี้แต่มีความสนใจในการดูพี่ชายแข่งขันในสนามอย่างตั้งใจ
         ต่อมาผมก็ได้เจอน้องเซนบ่อยขึ้นเนื่องจากคุณพ่อพาน้องเซนมารับพี่พุทธที่โรงเรียนเพลินพัฒนา ในขณะที่รอพี่ซ้อมกีฬารักบี้น้องเซนก็เล่นโยนรับลูกรักบี้กับคุณพ่อทุกๆ วัน จนกระทั่งน้องเซนได้มาเรียนที่โรงเรียนเพลินพัฒนาในระดับชั้น ๑ เริ่มรู้จักกีฬารักบี้เพิ่มมากขึ้น แต่เนื่องจากน้องเซนเป็นเด็กผู้หญิงที่ตัวเล็กที่สุดในห้องความแข็งแรงจึงไม่มากนักในขณะนั้นจึงไม่ได้มีความโดดเด่นในการเล่นกีฬารักบี้ แต่น้องเซนก็มีความตั้งใจในการฝึกซ้อมทักษะกีฬารักบี้สม่ำเสมอ เมื่อมีเวลาว่างน้องเซนมักจะมารับส่งลูกรักบี้กับผมเสมอทั้งที่ในขณะนั้น น้องเซนไม่ได้เป็นนักกีฬารักบี้ของโรงเรียน
         จนระยะเวลาผ่านไป ๓ ปีน้องเซนตัดสินใจเข้าร่วมเป็นนักกีฬารักบี้หญิงของโรงเรียนเพลินพัฒนาขณะนั้นน้องเซน อยู่ชั้น ๔ ซึ่งเป็นนักกีฬาที่อายุน้อยและตัวเล็กที่สุดในทีมขณะนั้น
          ในรายการแข่งขันรักบี้หญิงชิงแชมป์ประเทศไทยรุ่นอายุไม่เกิน ๑๓ ปีนั้นโรงเรียนเพลินพัฒนาได้แชมป์ร่วมเนื่องจากเสมอกับโรงเรียนกาญจนาภิเษกจังหวัดลพบุรีโดยที่ทั้งสองโรงเรียนวางทรัยได้ฝ่ายละ ๒ ลูกและเตะลูกพร้อมไม่เข้า
         ตามกติกากีฬารักบี้รุ่นอายุไม่เกิน ๑๓ ปี เมื่อฝ่ายใดสามารถวางทรัยอีกฝ่ายได้จะมีโอกาสได้เตะลูกพร้อม ถ้าเตะเข้าจะได้คะแนนเพิ่มอีก ๒ คะแนน 
         ภายหลังการแข่งขันจบลงนักกีฬารักบี้หญิงทุกคนเริ่มเห็นความสำคัญของการเตะลูกพร้อมเพิ่มมากขึ้น ซึ่งในขณะนั้นไม่มีใครทำได้ดังนั้นจึงเป็นทักษะที่ท้าทายความสามารถของนักกีฬาทีมหญิงทุกคน
        การเตะลูกพร้อมเป็นการเตะลุกรักบี้พร้อมกับจังหวะที่ลูกรักบี้สัมผัสพื้นให้ทิศทางอยู่ระหว่างเสารักบี้ทั้งสองข้างและสูงข้ามคานรักบี้จึงจะได้คะแนน มีหลายคนที่ล้มเลิกการฝึกทักษะนี้เนื่องจากเป็นทักษะที่ยากซึ่งในขณะนั้นน้องเซนยังไม่สามารถทำได้
       เมื่อระยะเวลาผ่านไปอีกหนึ่งปี น้องเซนอยู่ชั้น ๕ จากนักกีฬารุ่นน้องเติบโตขึ้นเป็นนักกีฬารุ่นพี่      น้องเซนยังคงฝึกซ้อมทักษะรักบี้อย่างต่อเนื่อง และขณะเดียวกันพยายามบอกกล่าวความสำคัญของการเตะลูกพร้อมให้กับเพื่อนๆ ร่วมทีมรุ่นใหม่ได้รับทราบแทนนักกีฬารุ่นพี่ที่เรียนจบชั้น ๖ ไปแล้วเนื่องจาก   น้องเซนปรารถนาให้สมาชิกในทีมสามารถเตะลูกพร้อมได้สักคนเพราะตนเองเตะไม่ได้เนื่องจากแรงไม่พอ
        เวลาการฝึกซ้อมสิ้นสุดลง การแข่งขันรายการชิงแชมป์ประเทศไทยเดินทางมาถึงอีกครั้ง                ครั้งนี้น้องเซนได้ลงสนามใน ๗ คนแรกรับหน้าที่ในตำแหน่งสกัมฮาฟของทีม ซึ่งเกมในครั้งนี้รูปเกมทีมโรงเรียนเพลินพัฒนาดูดีกว่าแต่สุดท้ายทีมโรงเรียนเพลินพัฒนาได้เพียงรองแชมป์
        หลังจากจบการแข่งขันนักกีฬาร่วมพูดคุยถึงจุดที่เราต้องปรับปรุงแก้ไข ทุกคนลงความเห็นเดียวกันว่าทีมของเรายังขาดคนที่เตะลูกพร้อมเข้าหลังจากทีมเราว่างทรัยได้
        น้องเซนลุกขึ้นฝึกซ้อมทักษะการเตะลูกพร้อมอย่างจริงจังเริ่มต้นจากการเตะไม่ถูกลูกรักบี้ ครั้งแล้ว ครั้งเล่า พัฒนามาเป็นการเตะไม่ถึงคานรักบี้ ครั้งแล้ว ครั้งเล่า จนสามารถเตะลูกรักบี้ข้ามคานได้สำเร็จในเย็นวันหนึ่งภายหลังการฝึกซ้อมการเตะลูกพร้อมของน้องเซนทุกวันทั้งเวลาเช้าก่อนเข้าแถว กลางวันหลังทานข้าวเสร็จ และเวลาเย็นหลังเลิกเรียน การฝึกยังคงดำเนินต่อเนื่องครั้งแล้ว ครั้งเล่า
       โอกาสที่จะใช้ทักษะที่น้องเซนฝึกฝนมาตลอดก็เดินทางมาถึง คาบกีฬาในสัปดาห์ที่ ๘ ของการเรียนคุณครูได้จัดการให้มีการทดสอบการแข่งขันทีมเกิดขึ้นโดยใช้กติกาเดียวกับการแข่งขันรักบี้ชิงแชมป์ประเทศไทยรุ่นอายุไม่เกิน ๑๓ ปี เป็นการแข่งขันกันระหว่างห้อง น้องเซนเป็นสมาชิกทีมห้อง ๓ ต้องแข่งขันกับห้อง ๑ และห้อง ๔ 
        การแข่งขันกับห้อง ๔ ทีมห้อง ๓ ถูกวางทรัยนำไปก่อนและห้อง ๔ ได้เตะลูกพร้อมแต่ไม่เข้า  คะแนนเป็น ๕ ต่อ ๐ ช่วงท้ายเกมก่อนเวลาจะหมดทีมห้อง ๓ สามารถวางทรัยตีเสมอได้สำเร็จและได้เตะลูกพร้อม น้องเซนรับหน้าที่เตะ ขณะนี้คะแนนเสมอกันอยู่ที่ ๕ ต่อ ๕  ถ้าน้องเซนเตะลูกพร้อมเข้าจะทำให้ได้คะแนนอีก ๒ คะแนนเป็น ๗ คะแนน นั่นหมายถึงชัยชนะของทีมห้อง ๓
      น้องเซนหันมามองผมซึ่งเป็นกรรมการอยู่ในสนาม ผมรู้สึกถึงแรงกดดันที่น้องเซนมีในขณะนั้น มันมากจนอธิบายมาเป็นคำพูดไม่ถูก สายตาเกือบหนึ่งร้อยคู่มองดูการเตะลูกพร้อมของน้องเซน
      วินาทีนั้นเองที่เป็นก้าวแรกที่สำคัญของเด็กผู้หญิงตัวเล็กที่จะก้าวขึ้นมาทำสิ่งใหญ่เพื่อทีมด้วยการเตะลูกพร้อมในการแข่งขันกีฬารักบี้หญิงชิงแชมป์ประเทศไทยรุ่นอายุไม่เกิน ๑๓  ปี ในครั้งใหม่ ช่วยกันเป็นกำลังใจให้กับน้องเซนด้วยนะครับ ( ผลการแข่งขันห้อง ๓ เอาชนะห้อง ๔ ได้ด้วยคะแนน ๗ ต่อ ๕ )
        “ การที่เราตั้งใจจะทำสิ่งใดสิ่งหนึ่งแล้วยังทำไม่ได้ครั้งแล้ว... ครั้งเล่า นั่นหมายถึงทุกครั้งที่เราพยายามความสำเร็จกำลังเดินทางมาใกล้เรามากขึ้นทุกครั้ง ”  ธัญยพงศ์  กิจพ่อค้า  (ครูแม็ค)                                                                                                    


         
       

