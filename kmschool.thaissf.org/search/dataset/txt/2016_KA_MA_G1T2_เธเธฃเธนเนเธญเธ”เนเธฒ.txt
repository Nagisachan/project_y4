
หัวข้อ เข้าใจผู้เรียน...ปรับเปลี่ยนกระบวนการ“เปลี่ยนมุมมอง...สะท้อนตัวเรา”
ภาคเรียนฉันทะที่ผ่านมาได้มีโอกาสเข้าสังเกตการณ์ห้องเรียนชั้น ป.1 ในทุกห้องเรียน ในแต่ละห้องเรียนนั้นนักเรียนก็มีความแตกต่างกันไปตาม Learning style รูปแบบการสอนก็แตกต่างกันขึ้นอยู่กับเทคนิคของครูผู้สอนแต่ละคน แต่สิ่งที่ยังคงเหมือนกันคือ Concept สำคัญของบทเรียนนั้นๆ การเข้าสังเกตการณ์ทำให้ได้เรียนรู้หลายสิ่งซึ่งเป็นสิ่งสำคัญในกระบวนการสอน รวมถึงทำให้เข้าใจเด็กและมองเห็นเด็กได้มากขึ้นด้วย
ในภาคเรียนวิริยะ ได้มีโอกาสเข้าสอนในห้อง ป.1/1 ในวิชาคณิตศาสตร์ ซึ่งเป็นห้องเรียนที่เด็กๆ มีความน่ารักและพร้อมที่จะเรียนรู้สิ่งใหม่ๆ เสมอ การได้เข้าสอนในห้องเรียนนี้ เป็นสิ่งที่น่าตื่นเต้นมากสำหรับครูใหม่อย่างเรา ทำให้ต้องเตรียมตัวหลายอย่างเพื่อให้มีความพร้อมสำหรับการลงห้องเรียน เริ่มจากการปรับปรุงตนเองโดยการแก้ไขข้อผิดพลาดจากการลงสอนครั้งก่อนๆ ศึกษาแผนให้เข้าใจก่อนเข้าห้องเรียน โดยการทำความเข้าใจจากหนังสือเรียนญี่ปุ่นและนำใบบันทึก LS ที่เข้าสังเกตการณ์จากห้องเรียนอื่นมาทบทวนดูเพื่อให้ตัวครูมีความเข้าใจมากยิ่งขึ้น และสิ่งสำคัญอย่างหนึ่งที่ขาดไม่ได้เลยคือ การฝึกประเมินผู้เรียน ที่ตัวครูจะต้องเข้าใจและมองเห็นเด็ก เพื่อประเมินการเรียนรู้และทำให้ชั้นเรียนเป็นแบบนักเรียนเป็นศูนย์กลางอย่างแท้จริง
ในช่วงแรกๆ ของการสอน ปัญหาที่ครูใหม่อย่างเราต้องพบคือ “การจัดการชั้นเรียน” ถึงแม้ว่าจะนำเทคนิคต่างๆ เช่น การปรบมือเป็นจังหวะ การทำท่าทางประกอบให้นักเรียนทำตาม การชื่นชมและการขอบคุณ จากการเข้าสังเกตการณ์มาใช้ แต่ก็ไม่ได้สำเร็จทุกครั้งไป เพราะมีหลายปัจจัยไม่ว่าจะเป็นตัวครูผู้สอน รูปแบบของกิจกรรมหรือตัวเด็กเองก็ตาม หากครูไม่สามารถจัดการชั้นเรียนได้ แน่นอนว่าต้องส่งผลกระทบต่อการเรียนรู้ของนักเรียน ซึ่งทำให้ครูมีความกังวลในเรื่องนี้มากและพยายามหาวิธีปรับปรุงแก้ไข โดยเริ่มจากตัวครูก่อน ถ้าครูไม่พร้อมห้องเรียนก็ไม่พร้อมไปด้วย ดังนั้นก่อนเข้าห้องเรียนนอกจากต้องเข้าใจแผนการสอนแล้ว หัวใจของครูก็สำคัญ ต้องทำจิตใจให้สงบ คลายความกังวลเรื่องอื่นๆและไม่ยึดติดกับแผนมากเกินไป โฟกัสที่ตัวเด็กโดยเน้นผู้เรียนเป็นสำคัญ และพร้อมที่จะเรียนรู้ไปพร้อมๆ กับนักเรียน จะสร้างความพร้อมและความมั่นใจให้ครูมากขึ้น คาบเรียนไหนที่มีกิจกรรมที่ต้องใช้ร่างกาย เด็กๆ มักจะตื่นเต้นสนใจและอยากทำกิจกรรมเสมอ บางคาบเรียนที่ไม่มีกิจกรรมที่ต้องใช้ร่างกาย ครูจะต้องปรับกระบวนการเพื่อเพิ่มความน่าสนใจและเป็นแรงผลักดันในการเรียนรู้ โดยให้ผู้เรียนมีส่วนร่วมในการเลือกด้วย เช่น การเล่นเกม(ยกมือตอบคำถาม) ที่แบ่งเป็นทีมและให้คะแนน เป็นต้น ในทุกๆคาบเรียนการตั้งกฎและกติกาเพื่อให้นักเรียนทุกคนปฏิบัติตามเป็นสิ่งสำคัญที่ช่วยทำให้การจัดการชั้นเรียนง่ายขึ้น ในช่วงสัปดาห์ท้ายของการเรียน ทำให้ครูรู้สึกว่าสามารถจัดการชั้นเรียนได้ ถึงแม้จะไม่ใช่ทุกคาบแต่ก็ทำได้ดีกว่าในช่วงสัปดาห์แรกๆ บรรยากาศในชั้นเรียนดีขึ้นพร้อมสำหรับการเรียนรู้ ตัวเด็กก็สนุก ครูเองก็มีความสุขไปด้วย
และ“ภาษา” ก็เป็นอีกปัญหาหนึ่งที่พบ เนื่องจากเด็กชั้น ป.1 ยังเป็นเด็กที่เล็กมาก บางคนยังไม่เข้าใจภาษา บางคนยังอ่านหนังสือไม่ออก ในขณะสอนเมื่อถึงขั้นเปิดประเด็นโจทย์ ครูจะให้อ่านโจทย์และทำความเข้าใจพร้อมกันก่อนแจกโจทย์ให้ บ่อยครั้งที่ให้โจทย์สถานการณ์กับนักเรียนไป เด็กๆ หลายคนก็ยังไม่เข้าใจ ทำให้ครูต้องปรับภาษาที่ใช้ โดยใช้คำง่ายๆ ให้นักเรียนอ่านโจทย์ซ้ำๆ และช่วยอธิบายโจทย์ที่มีประโยคซับซ้อนให้เด็กๆ ซึ่งวิธีการนี้ช่วยทำให้เด็กเข้าใจภาษาและสามารถลงมือทำโจทย์สถานการณ์ได้  
ในเทอมนี้เมื่อได้ลงสอนจริงก็ทำให้เห็นพัฒนาการของเด็กๆ หลายคน โดยเฉพาะเด็กผู้หญิงตัวเล็กๆคนหนึ่ง เป็นเด็กที่ตั้งใจเรียน จากเทอมที่แล้วเธอไม่ค่อยมีส่วนร่วมในการแลกเปลี่ยนเรียนรู้เท่าที่ควร แต่มาในเทอมนี้เธอมีส่วนร่วมในการแลกเปลี่ยนเรียนรู้มากขึ้น ยกมือตอบด้วยความมั่นใจทุกครั้งและเกือบทุกครั้งคำตอบมักจะผิดเสมอ แต่เธอก็มีความพยายามในการตอบเรื่อยมา เมื่อได้พูดคุยกับเด็กคนนี้ทำให้ครูรู้ว่าเธอยังไม่เข้าใจในบทเรียน ครูจะต้องช่วยเหลือเด็กคนนี้ ด้วยการทบทวนบทเรียนเพิ่มเติมเพื่อให้มีความเข้าใจมากขึ้น และเมื่อได้พูดคุยกับครูประจำชั้นทำให้รู้ว่าบางวันเธอกลับบ้านช้า ตอนเย็นหลังเลิกเรียน ครูจึงมีโอกาสทบทวนบทเรียนที่เธอยังไม่เข้าใจ โดยใช้การทบทวนเหมือนที่สอนในชั้นเรียนแต่จะเพิ่มโจทย์มากขึ้น เพื่อทดสอบความเข้าใจ ในเรื่องการลบ จำนวนที่มีค่ามากกว่า 10 และเรื่องรูปร่าง เธอมีความเข้าใจมากขึ้น ส่วนเรื่องเวลา ในช่วงที่ได้ทบทวนกับครูนั้น เธอสามารถอ่านเวลาตามหน้าปัดนาฬิกาได้ทั้งแบบเต็มชั่วโมงและมีนาที เช่น 9 นาฬิกา 15 นาที แต่เมื่อกลับเข้าห้องเรียนแล้วเธอกลับอ่านเวลาผิด โดยอ่านนาทีจากตัวเลขที่เข็มยาวชี้ เช่นเข็มยาวชี้เลข 10 เธออ่านเป็น 10 นาที ซึ่งไม่ถูกต้อง ครูจึงต้องทวนคำถามแล้วให้ลองคิดใหม่ จนเธออ่านเวลาได้ถูกต้อง อาจเป็นเพราะ Learning style ของเธอไม่เหมือนกับเพื่อนคนอื่นๆ เธอสามารถเรียนรู้ได้ดีเมื่อได้เริ่มต้นลงมือทำด้วยตนเองและต้องมีการทบทวน ทำซ้ำๆ จึงจะทำให้มีความเข้าใจมากขึ้น 
เรื่องราวของเด็กคนนี้ รวมถึงเด็กๆ ทุกคนในชั้นเรียน เปรียบเสมือนแรงผลักดันของครูและเป็นกระจกที่ช่วยสะท้อนให้ครูได้ย้อนกลับมาประเมินการสอนของตนเองเสมอ ว่าแต่ละคาบเรียนมีสิ่งที่ใดที่ครูพลาดไป ต้องหาวิธีจัดการ ปรับปรุงและแก้ไขในส่วนไหน เพื่อพัฒนาตัวครูเอง ให้สามารถจัดการเรียนการสอนได้อย่างมีประสิทธิภาพและให้ผู้เรียนได้เกิดการเรียนรู้มากที่สุด  
ครูไอด้า-ไอลดา เฉยดี
