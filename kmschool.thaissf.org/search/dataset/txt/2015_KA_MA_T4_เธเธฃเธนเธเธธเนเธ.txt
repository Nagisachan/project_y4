
         เริ่มต้นใหม่ได้เสมอ…
“เราทำอย่างเต็มที่แล้ว” นี่คือคำที่ครูนุ่นบอกกับตนเองเสมอ   แต่เมื่อผลการวัดเจตคติทั้งในด้านความอยากเรียนและความรู้สึกว่าเข้าใจของวิชาคณิตศาสตร์  ช่วงชั้นที่ 2 ของภาคเรียนวิริยะออกมา  ถึงกลับทำตัว  ทำใจไม่ถูกเลย  ที่บอกกับตนเองว่า ทำอย่างเต็มที่แล้วจึงต้องรีบกลับมาทบทวนกันใหม่   







ผลเจตคติอาจเป็นเพียงการวัดความรู้สึกแต่เราก็ต้องให้ความสำคัญเพราะถ้าความรู้สึกแรกที่เขาจะต้องเรียนแล้วคะแนนออกมาติดลบขนาดนี้  เราจะไม่สามารถเปิดใจให้เขาให้เรียนรู้ต่อไปได้เลย  และสำหรับวิชาคณิตศาสตร์หากนักเรียนไม่ชอบและไม่เข้าใจเรื่องที่เรียนแล้วจะมีผลต่อการเรียนรู้ในเรื่องต่อไปด้วย  ในระหว่างการกลับมาทบทวนและหาวิธีการแก้ปัญหา  ได้รับคำแนะนำจากครูใหม่ว่าควรให้ความสำคัญกับ 3 เรื่อง 
การสร้างแรงบันดาลใจให้ผู้เรียนมีความอยากเรียน
การรู้สึกถึงการเรียนที่มีความหมาย
การสร้างการเป็นเจ้าของการเรียนรู้
หลังจากได้รับคำแนะนำ  กลับมานั่งคิดว่าแล้วที่ผ่านมาแผนการสอนในวิชาคณิตศาสตร์เป็นอย่างไรบ้าง  พบว่า  
บางแผนยังขาดการสร้างแรงบันดาลใจ  เป็นเพียงแผนที่ให้นักเรียนได้แก้โจทย์สถานการณ์ที่ท้าทาย  ซึ่งนักเรียนที่ชอบคิดจะชื่นชอบที่ได้คิดได้ลองทำสิ่งที่ท้าทาย  แต่ครูลืมไปว่าเป็นเพียงนักเรียนส่วนน้อย  บางแผนขาดการสร้างความหมายและการเชื่อมโยงกับชีวิตจริงของนักเรียน  ทำให้จับต้องได้ยาก  เข้าใจได้ยาก  มีความซับซ้อน  และสุดท้ายการเป็นเจ้าของการเรียนรู้พอจะมีเกิดขึ้นบ่อยครั้งแต่คิดว่ามาจากการที่นักเรียน ”เรียนเป็น” เขาจึงรู้หน้าที่และแก้โจทย์สถานการณ์ที่ครูให้  ร่วมแลกเปลี่ยนได้หรืออย่างน้อยแม้แลกเปลี่ยนไม่ได้ก็ฟังเพื่อนจนพอจะมีความเข้าใจอยู่แต่ยังขาดความกระตือรือร้นซึ่งเกิดจากการขาดแรงบันดาลใจและความเป็นเจ้าของการเรียนรู้  
“เริ่มต้นใหม่ค่ะ” คำพูดที่บอกกับตนเอง  เมื่อเปิดภาคเรียนจิตตะ  เรายังต้องทำให้เต็มที่อย่างที่เคยทำแต่ต้องปรับเปลี่ยนหลักคิดและวิธีการใหม่  จึงเริ่มต้นกับคู่วิชาในแต่ละระดับชั้น  ร่วมกันปรับแผนการสอนกันใหม่   ในชั้น ๔ มีการเพิ่มกิจกรรมคณิตคิดเร็วเพื่อให้นักเรียนได้ฝึกฝนการคิดคำนวณอย่างง่ายแต่ได้ฝึกความเร็วเพื่อสร้างความสำเร็จเล็กๆ น้อยๆ ตั้งแต่ต้นคาบเรียน  จากนั้นในการแก้โจทย์สถานการณ์ถูกปรับให้มีทั้งการทำเป็นกลุ่ม  เป็นคู่  หรือทำคนเดียว  ตามความยากง่ายของโจทย์สถานการณ์  และเนื้อหาเรื่องแรกของภาคเรียนจิตตะ  คือ  การหารด้วยจำนวนหลายหลัก  ซึ่งเป็นเรื่องที่นักเรียนไม่ชอบ  รู้สึกว่ายากและทำได้ช้า  ครูจึงวางแผนซ่อมเสริมให้กับนักเรียนเรื่องการหารยาวที่เคยเรียนมาก่อน  และครูกลับมาทำความเข้าใจสิ่งที่ซ่อนอยู่ในหนังสือญี่ปุ่นกันใหม่อีกรอบว่าอะไรซ่อนอยู่จึงได้พบบันไดการเรียนรู้ที่สำคัญที่จำเป็นในการเรียนรู้เรื่องนี้ คือ  เรื่องกลุ่มสิบ  จึงได้ทบทวนและใช้สื่อให้เห็นความเป็นกลุ่มสิบที่ชัดเจนทำให้สามารถนำพานักเรียนให้เรียนรู้ไปได้  เรื่องถัดมา คือ  กราฟเส้น  ครูออกแบบแผนการสอนให้นักเรียนเห็นว่ากราฟเส้นมีประโยชน์และจุดเด่นที่แตกต่างไปจากแผนภูมิแท่งที่นักเรียนรู้จักมาก่อน  ทำให้นักเรียนสนใจ  และในเรื่องการประมาณค่า  ครูออกแบบกิจกรรมให้นักเรียนได้เล่นเกม ๓๐๐ หรือ ๔๐๐ ซึ่งเป็นเกมที่นักเรียนได้มีส่วนร่วมกันทั้งชั้นเรียน  และได้สร้างความรู้สึกเชิงจำนวนด้วย  จนเชื่อมต่อไปยังการออกแบบแผนให้นักเรียนลองซื้อของโดยการหยิบโปรชัวร์ให้ได้ราคาประมาณ 1,000 บาท เพื่อให้นักเรียนได้ลงมือทำและเห็นประโยชน์ของการไปใช้ในชีวิตประจำวัน  และยังคงปรับแผนการสอนมาอย่างต่อเนื่องในภาคเรียนวิมังสา  ซึ่งเรียนรู้ในเรื่อง  ประโยคสัญลักษณ์และการคำนวณ  ที่ครูเริ่มต้นกิจกรรมการเรียนรู้โดยการนำสื่อสิ่งของเข้าไปแล้วให้นักเรียนลองเขียนประโยคสัญลักษณ์จากความเข้าใจเรื่องที่เกิดขึ้นในชีวิตจริงทำให้นักเรียนเชื่อมโยงความรู้ไปสู่ลำดับการคำนวณที่มีแต่สัญลักษณ์ทางคณิตศาสตร์เท่านั้นได้เป็นอย่างดี   เรื่องพื้นที่  ให้นักเรียนได้ทำกิจกรรมเป็นคู่ร่วมกันแก้โจทย์สถานการณ์ที่ท้าทายโดยมีสื่อไม้ขีดช่วยในการแก้ปัญหาของนักเรียน  และเรื่องสุดท้ายคือเรื่องทศนิยมที่ให้นักเรียนได้เชื่อมโยงการใช้ทศนิยมในการอ่านค่าความยาวและปริมาตรของน้ำ  เพื่อให้เห็นการนำไปใช้ในชีวิตประจำวันมากยิ่งขึ้น




สำหรับในระดับชั้น ๕ และชั้น ๖ ก็ทำเช่นเดียวกัน  สร้างแรงบันดาลใจด้วยกิจกรรมที่ได้ใช้สื่อใกล้ตัวและน่าสนใจบนพื้นฐานของเรื่องราวที่มีความหมายและคุณค่า  และเพิ่มโอกาสการเป็นเจ้าของการเรียนรู้อย่างทั่วถึงมากขึ้น 















และไม่ใช่เพียงการปรับแผนการสอนที่เปลี่ยนไป  การทำงานของครูก็เปลี่ยนไป  สำหรับตนเองต้องกลับมาทำความเข้าใจในหนังสือญี่ปุ่นทุกระดับชั้นก่อนการไปคุยแผนกับแต่ละคู่วิชาเสมอ  อ่านแล้วอ่านอีก  คิดแล้วคิดอีก  เรื่องที่เคยเข้าใจแล้วก็ต้องทำความเข้าใจอีกและต้องไปทำให้ครูเข้าใจได้มากที่สุด  บางเรื่องไปเข้าใจอย่างแจ่มชัดตอนคุยแผนด้วยกันกับครู  เข้าใจไปพร้อมกันกับครูเลยก็ว่าได้  การทำให้ครูเข้าใจในเรื่องที่สอนมากที่สุดเป็นสิ่งที่สำคัญมาก  เพราะถ้าครูไม่เข้าใจจะทำให้นักเรียนเข้าใจสิ่งที่เรียนรู้ได้อย่างไร  และแล้วช่วงเวลาอันน่าตื่นเต้นก็กลับมาอีกครั้ง  ความพยายามของคุณครูคณิตศาสตร์ช่วงชั้นที่ ๒ ก็ปรากฏผล









ด้านความอยากเรียน  จากคะแนนที่เคยอยู่ด้านล่างจนติดลบ 10 ถูกวงกลมสีแดงกลับกลายมาติดดาวและอยู่ในอีกฟากหนึ่งบ้าง  ดีใจกันมากทั้งทีม  แต่สำหรับด้านความรู้สึกว่าเข้าใจ  ยังอยู่ฟากเดิมแต่การติดลบลดลงมา  นั่นแปลว่า  เราจะต้องเริ่มต้นกันใหม่ในเรื่องนี้... 
 เรื่องสำคัญที่สุดที่ครูนุ่นได้เรียนรู้  คือ  การคิดและพยายามทำความเข้าใจในเนื้อหาสาระที่สอนอย่างลึกซึ้งด้วยการอ่านหนังสือญี่ปุ่น  การให้ความสำคัญในการคิดหาคุณค่าและความหมายของเรื่องที่จะสอนและการพยายามออกแบบกิจกรรมที่สร้างพื้นที่  สร้างการมีส่วนร่วมให้เหมาะสมกับนักเรียนจะช่วยให้สามารถออกแบบกิจกรรมที่สร้างแรงบันดาลใจให้ผู้เรียนมีความอยากเรียน  
การออกแบบกิจกรรมที่มีความเกี่ยวข้องกับชีวิตจริงทำให้เขารู้สึกถึงการเรียนรู้ที่มีความหมายและคุณค่า  นำไปใช้ในชีวิตได้จริงและการออกแบบกิจกรรมที่สร้างโอกาสในการแก้ปัญหาที่มีความท้าทาย พอเหมาะกับความรู้สะสมของนักเรียนจนเชื่อมโยงไปสู่การต่อยอดการสร้างความรู้ใหม่ได้ด้วยตนเอง 


 
ครูนุ่น - พรพิมล  เกษมโอภาส
ภาควิมังสา ปีการศึกษา 2558
ภาควิริยะ ปีการศึกษา ๒๕๕๘

ภาควิริยะ ปีการศึกษา ๒๕๕๘
   
ภาควิริยะ ปีการศึกษา ๒๕๕๘
 




