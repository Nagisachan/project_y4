
6921510858500๓ ตุลาคม ๒๕๕๖ ฉันได้อ่านทวนงานเขียนของครูเล็ก        ณัฐทิพย์ วิทยาภรณ์ เรื่องคุณอำนวยมือใหม่ อีกครั้ง รวมทั้งได้อ่านงานเขียนของครูใหม่ วิมลศรี  ศุษิลวรณ์ “เติบโตไปด้วยกัน : การสร้างสมรรถนะของกลุ่ม PLC โรงเรียนทางเลือก (๑)” เพื่อหาแนวทางในการเขียนถอดการเรียนรู้ของชั้นเรียน ซึ่งเขียนเพื่อแลกเปลี่ยนกับเพื่อนครูโรงเรียนเพลินพัฒนา ในวันที่ ๙ ตุลาคม ๒๕๕๖
เรื่องที่ฉันเลือกถอดการเรียนรู้ของชั้นเรียนคือการเขียนบันทึก เหตุที่เลือกเรื่องนี้เพราะมีกระบวนการที่ทำให้นักเรียนเกิดการเรียนรู้ ตามความสนใจของตนเอง
เรื่องนี้ถูกนำไปสอนเป็นเรื่องแรกของสัปดาห์ที่หนึ่งของภาคฉันทะ ๒๕๕๖ เนื่องจากต้องการทราบพื้นฐานการเขียนของนักเรียนแต่ละคนเป็นอย่างไร และเพื่อนำไปต่อยอดกับการเขียนย่อหน้า ซึ่งปลายทางคือการเขียนเรียงความ จึงทดสอบด้วยการให้นักเรียนเขียนบันทึกสั้นๆ ก่อน
เริ่มแรกคือการให้นักเรียนเขียนบันทึกตามคำบอกดังนี้
“ครู...ยืนอยู่หน้าห้อง / กำลังมองนักเรียนทุกคน  /นักเรียนต่างใจจดใจจ่อรอฟังครู...พูด  
/บางคนค่อยๆ บรรจงเขียนให้สวยงาม / บางคนกำลังคิดอยู่จะจดทันไหม / บางคนรีบเขียนเพราะกลัวลืม/ บางคนหันซ้ายหันขวามองเพื่อนจดถึงไหนแล้ว /ขณะนั้นฝนตกกระหน่ำสาดเข้าห้องเรียนอย่างรุนแรง/ แต่นักเรียนยังคงมีสมาธิและตั้งใจเขียนต่อไป”
ก่อนเขียนครูบอกนักเรียนว่า ครูจะทดสอบดูว่านักเรียนคนไหนสามารถจดได้ทันตามที่ครูพูด และจดได้อย่างครบถ้วน ขณะเขียนนักเรียนมีสมาธิในการฟัง ตั้งใจจดบันทึก บางคนสังเกตตามที่ครูพูดว่าเหตุการณ์เกิดขึ้นจริงไหม เมื่อครูพูดเสร็จ ครูนำเฉลยติดกระดาน ให้นักเรียนสลับสมุดกับเพื่อนเพื่อเปลี่ยนกันตรวจ 
ลำดับต่อมาครูชวนให้นักเรียนสังเกตงานเขียนนี้มีลักษณะอย่างไร คำตอบที่ได้คือ “ใช้ประโยคต่อเนื่อง, บรรยาย”
จากนั้นเปิดโจทย์ “ให้นักเรียนสังเกต ๑ อย่าง  แล้วเขียนเป็นประโยคที่ต่อเนื่องกัน จำนวน ๕ บรรทัด”    ก่อนนักเรียนลงมือทำด้วยตนเอง ครูยกตัวอย่างโดยให้นักเรียนช่วยกันตอบ เช่น ครูสนใจจะเขียนเกี่ยวกับกระดาน “กระดานมีลักษณะเป็นสี่เหลี่ยมผืนผ้า...” นักเรียนพูดต่อว่า “มีสีเขียว” “เลื่อนได้” “ใช้เขียน” เมื่อนักเรียนฟังตัวอย่างแล้ว มีเวลาคนละ ๑๐ นาที เพื่อสังเกตสิ่งที่อยู่ในห้องเรียน ผลคือนักเรียนพยายามเลือกสังเกตให้แตกต่างกัน 
ถัดมาครูเลือกนักเรียนจำนวน ๕ คน อ่านงานให้เพื่อนฟัง ขณะฟังให้นักเรียนสังเกตว่าเพื่อนเขียนถึงอะไร และชอบงานเขียนของใคร เพราะอะไร
 ตัวอย่างงานนักเรียน 
“พัดลมมันพัดไปพัดมา ข้างในนั้นมีใบพัดที่หมุนเร็วมาก มันทำให้ทุกคนเย็นสบาย ถ้าจะใช้ต้องเปิดสวิตซ์ก่อน มันต้องใช้ไฟฟ้า มันมีสายไฟที่โยงไปโยงมา รูปร่างมันเป็นรูปวงกลม ทำจากเหล็กเป็นเส้นๆ เรียงกัน มีสีขาว อยู่บนเพดาน มันทำให้ทุกคนรู้สึกเย็นเวลาร้อน”
(เป๊ป) พนธกร ประเสริฐสุข
“สมุดสีน้ำตาลเขียนหน้าปกไว้เลอะเทอะ ข้างในมีกระดาษถนอมสายตาอยู่ ๔๐ หน้ามีอยู่ ๒ แบบ คือกระดาษมีเส้น และไม่มีเส้น หาซื้อจากร้านเครื่องเขียนทั่วไป เช่น บีทูเอส สมใจ และร้านต่างๆ สามารถฉีกหน้าที่ไม่สวยออกได้ พกสะดวกเพราะมีขนาดเล็ก”
(เฟื่อง) คมกริบ พิเชฐไพศาล
“ธงชาติไทยถูกตั้งอยู่บนชั้นหนังสือ ถูกตั้งอยู่ตรงกลางระหว่างรูปในหลวงและรูปพระพุทธเจ้า       ธงชาติไทยเป็นธงที่แสดงถึงเอกลักษณ์ของความเป็นไทยด้วยสี ๓ สี คือ สีแดง สีขาว และสีน้ำเงิน แต่ละสีมีความหมายที่ต่างกัน สีแดงหมายถึงชาติ สีขาวคือศาสนา และสีน้ำเงินคือพระมหากษัตริย์”
(โอม) โอม อวิหิงสานนท์
“ต้นไม้มีใบสีเขียว ลำต้นสีน้ำตาล และก็มีรากมีกิ่งก้านแตกยื่นออกมา ต้นไม้ช่วยดูดควันพิษ และสามารถปล่อยออกซิเจนให้เราหายใจ ทุกๆ วัน จะมีลมเล็กน้อยพัดมาต้นไม้ก็จะเย็นสบาย และก็ช่วยบังแดดให้กับเราและก็มีต้นอื่นๆ มาอยู่กับต้นไม้ทำให้หลังห้องเรียนเย็นสดชื่น แต่ว่าใบที่สังเกตมีทั้งใบเล็ก ใหญ่ แก่ อ่อนด้วย”
(การ์ตูน)  ณัชชา ธนสัมพันธ์
“พัดลมมีสีขาว ในห้องนี้มีพัดลม ๔ ตัว พัดลมหมุนไปหมุนมาเวลาเปิดพัดลมเย็นสบาย พัดลมมันพัดเหมือนลมธรรมชาติ และทำให้ต้นไม้ปลิว ใบพัดมันหมุนเหมือนใบพัดเฮลิคอปเตอร์”
(โฟกัส) ภูริพัฒน์ พัชราวลัย
เมื่อนักเรียนที่เป็นตัวแทนอ่านงานเสร็จก็มีเพื่อนๆ ได้สะท้อนผลออกมาดังนี้
๑.งานเป๊ป: อธิบายชัดเจนและเข้าใจง่าย
๒.งานเฟื่อง: อธิบายละเอียด
๓.งานโอม: บอกได้ชัดเจน
๔.งานการ์ตูน: มีการบรรยายความรู้แทรก
๕.งานโฟกัส: มีการเปรียบเทียบใบพัดของพัดลมกับเฮลิคอปเตอร์ ในเรื่องการหมุน
หลังจากนักเรียนเขียนบันทึกตามคำบอก และได้เขียนสิ่งที่สังเกตจำนวน ๕ บรรทัดแล้ว จึงสรุปงานเขียนชนิดนี้เป็นงานเขียนชนิดใด หมายถึงอะไร ข้อสรุปร่วมกันคือ
“การเขียนบันทึก คือ การเขียนที่เป็นเรื่องเดียวกันโดยใช้ประโยคที่ต่อเนื่อง
  ประเภทของการเขียนบันทึก
๑.การเขียนบันทึกตามคำบอก  
๒.การเขียนบันทึกตามที่พบเห็นหรือสังเกต”
เมื่อได้ข้อสรุปแล้วจึงให้การบ้านนักเรียนเพื่อทดสอบความเข้าใจสิ่งที่ได้เรียน และดูพัฒนาการด้านการเขียน โดยให้โจทย์ว่า “ให้นักเรียนเขียนบันทึกตามที่พบเห็น ๑ เรื่อง  จำนวน ๕ บรรทัด” ผลงานมีดังนี้
ตัวอย่างการบ้านนักเรียน
“ปลั๊กไฟมันให้พลังงานกับทุกสิ่งที่ใช้ไฟฟ้า มันมีเขาสองอัน บางอันก็แบน บางอันก็ทู่ บางอันก็มีเขาสามอันมันมีสายไฟเชื่อมกัน เวลาใช้ต้องเสียบที่รู ที่มีเฉพาะสำหรับใช้ บางอันก็มีสีขาว บางอันก็มีสีเทา บางอันก็เหลี่ยม บางอันก็กลม มันมีประโยชน์สำหรับคนที่ต้องชาร์จโทรศัพท์มือถือ 
(เป๊ป) พนธกร ประเสริฐสุข

“ทีวีมีลักษณะเป็นสี่เหลี่ยม มันสามารถทำให้เรารู้ความคืบหน้าต่างๆ บนโลกนี้และยังสามารถสร้างความบันเทิงให้แก่เราผ่านทางรูปภาพและเสียง เวลาเราจะใช้มันเราจะต้องเสียบปลั๊กก่อน และเพื่อให้มีรายการมากขึ้นเราจะต้องซื้อจานดาวเทียมด้วย”
(โอม) โอม อวิหิงสานนท์

จากตัวอย่างการบ้านนักเรียน นักเรียนมีอิสระมากยิ่งขึ้นที่จะเลือกเขียนสิ่งที่ตนสนใจ ทำให้เห็นความช่างสังเกตของนักเรียน  เขียนบรรยายได้ละเอียด อ่านแล้วเห็นภาพตามคำบรรยาย 

จากกระบวนการดังกล่าวข้างต้นได้ข้อสรุปว่า สาเหตุที่ทำให้นักเรียนเข้าใจเนื้อหาในบทเรียนและมีพัฒนาการในการทำงาน คือ
๑.โจทย์ที่กำหนดให้มีความเหมาะสม เพราะเป็นการเขียนไม่เกินกำลังของนักเรียน และให้เลือกเขียนสิ่งที่ตนสนใจ 
๒.การทำซ้ำ ทำให้เกิดความเข้าใจ และเห็นแนวทางในการเขียน 
๒.๑ ดูตัวอย่างงานเขียนของครู 
๒.๒ ฝึกปฏิบัติหลังเห็นตัวอย่าง แล้วให้เพื่อนวิจารณ์เพื่อปรับปรุงงาน 
๒.๓ ฝึกปฏิบัติด้วยตนเองอีกครั้งหนึ่ง

ญาณิสา  คำแสน
