
แล้ววันหนึ่งเขาจะทำได้
ครูศิริเพ็ญ  เหลืองยิ่งยง (ครูเพ็ญ)

ถึงเพ็ญ เพื่อนรัก
วันนี้ได้ฟังนิทานเรื่องจุดอีกครั้งหนึ่งจากครูโม ผู้นำประชุม  ทำให้เรานึกย้อนถึงเหตุการณ์ที่เราได้มีโอกาสดีๆ ในการสร้างคุณค่าในตัวเด็กคนหนึ่งที่ดูเหมือนไม่เห็นคุณค่าของตนเอง  เพราะเด็กคนนั้นเป็นโรคกล้ามเนื้ออ่อนแรง  มีลักษณะแข้งขาลีบ  เดินเหินต้องเกาะ ต้องให้ครูจูง   ทำอะไรได้ช้า  เพื่อนๆ ต้องเสียเวลารอเขา   ไปวิ่งเล่นกับเพื่อนก็ไม่ได้ ทำให้เริ่มถูกเพื่อนบางคน แสดงออกว่าไม่ค่อยชอบเขา  น้องๆ ก็รู้สึกว่าพี่คนนี้ไม่เก่ง   เราเองรู้สึกสงสารเด็กคนนี้ และก็ไม่ชอบที่เด็กๆ บางคนในห้องกระทำกับเขา ไม่อยากให้เกิดเหตุการณ์แบบนี้   เราอยากให้เขาลองพยายามทำอะไรให้ได้ด้วยตนเอง   เราจึงเข้าไปคุยกับเขา ถามว่าเขาต้องการจะทำอะไรให้ได้เหมือนเพื่อนๆ หรือคนอื่นๆ หรือเปล่า  เขาบอกว่าเขาอยากทำได้    เราจึงบอกเขาไปว่า “ครูก็เชื่อว่าหนูทำได้เหมือนคนอื่น  แต่หนูต้องมีความพยายามให้มากกว่าคนอื่นๆ หลายเท่านะ” 
เราเริ่มเห็นถึงฉันทะที่เกิดจากตัวเขาแล้ว เหลือเพียงแค่โอกาสและกำลังใจที่เราต้องหมั่นสร้างให้เขามากขึ้น  เราจึงเปิดพื้นที่ ให้โอกาสให้เขาทำอะไรๆ ได้ด้วยตนเองมากขึ้น  เช่น  วันหนึ่งเราพาเด็กๆ ไปเดินเล่นรอบสวนป่า  ปกติเขาจะต้องเดินเกาะ ให้ครูจูงมือไป  เราลองให้เขาเดินไปด้วยตัวเอง เขาก็พยายามเดินไปช้าๆ มีล้มบ้าง แต่เขาก็ไปถึงจนได้  และหลังจากนั้นเราเห็นผลสำเร็จว่าเด็กคนนั้น กล้าลอง กล้าลุย  กล้าทำในสิ่งที่ไม่เคยทำในห้องเรียนมาก่อน  เช่น เดิมเวลาเราให้เขาช่วยหยิบสมุดไปเรียงให้เพื่อน  ช่วยงานบริการของห้อง  เขาจะปฏิเสธตลอด  แต่พอระยะหลัง  เขายอมทำโดยที่เราคอยพูดให้กำลังใจ และช่วยเหลืออยู่ข้างๆ ห่างๆ 
เราชื่นใจมาก แล้ววันหนึ่งเขาจะทำได้ด้วยความมั่นใจที่เต็มเปี่ยมของตนเอง 
ครูอยากบอกว่า...
การให้โอกาส  ให้พื้นที่ และคำพูดให้กำลังใจของครู  สามารถช่วยให้เด็กเห็นคุณค่าของตนเอง ก้าวข้ามปัญหาและอุปสรรคได้    


