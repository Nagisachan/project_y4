
ชีวิตที่เรียนรู้ของครูเพลิน 
ครูนาถนัดดา  ชื่นแสงเนตร์  (ครูโหน่ง) หน่วยวิชา มานุษและสังคม ระดับชั้น ๔

กิจกรรมที่ก่อให้เกิดการเรียนรู้มากที่สุด
กิจกรรม “เขามาซื้อ เราก็ขาย เขามาขาย เราก็ซื้อ” 


ความรู้ที่มีมาก่อน
ลักษณะความเป็นเมืองน้ำของสยามในช่วงรัตนโกสินทร์ตอนต้นในเรื่องของแผนผังกรุงเทพฯ, วิถีชีวิตที่อิงกับน้ำ ลักษณะบ้านเรือน, อาชีพ, การเดินทาง, การใช้พื้นที่

โจทย์สถานการณ์เปิด
ครูเริ่มเปิดประเด็น “การเดินทางเข้ามาของสินค้าชนิดต่างๆ ในปัจจุบันของไทย เดินทางเข้ามาทางไหนได้บ้าง และถ้าเป็นเมื่อสมัยรัตนโกสินทร์ตอนต้น สินค้าจากต่างประเทศเข้ามาในไทยอย่างไรบ้าง”
โจทย์สถานการณ์ “ให้นักเรียนสร้างตารางเปรียบเทียบลักษณะการค้าของสยามในช่วงสมัยรัชกาลที่ ๑-๓ กับช่วงสมัยรัชกาลที่๔-๕

ประเด็นที่ได้เรียนรู้
ตัวเด็ก โจทย์ที่ท้าทายเป็นแรงผลักดันการเรียนรู้ของเด็กๆ เด็กมีความพยายามในการดึงความสามารถของตนเองออกมาแก้โจทย์ เด็กจดจ่อกับการทำงานของตนเอง
ตัวครู โจทย์ที่สร้างการเรียนรู้ต้องเป็นโจทย์ที่สอดคล้องกับความสามารถและความรู้เดิมของเด็ก ส่งผลให้เด็กมีพันธะที่ดีกับโจทย์คำถาม ตื่นตัวที่จะแก้โจทย์ปัญหา และพร้อมที่จะลงมือทำรวมถึงพร้อมที่จะนำเสนอความคิดของตัวเองได้ด้วย ครูเรียนรู้ที่จะเป็นผู้รอฟังเด็กๆ มากกว่าจะเป็นผู้พร้อมพูดให้เด็กๆ ฟังเท่านั้น

ชิ้นงานหรือเอกสารประกอบ
๑) ชุดความรู้ “ลักษณะการค้าระหว่างประเทศทั้งสองช่วงเวลา”
๒) ชิ้นงาน “ตารางเปรียบเทียบลักษณะการค้าของสยามในช่วง ร.๑-๓ กับ ร.๔-๕”
ปัจจัยที่ทำให้เกิดความสำเร็จ
ท่าทีที่ผ่อนคลายของครูเป็นตัวส่งเสริมการเรียนรู้ที่ดีให้กับผู้เรียน ความใจเย็นไม่เร่งรัดการทำงานของเด็กๆ ภาวะการรอให้เป็น ทำอะไรทีละอย่าง ตั้งสติให้อยู่กับปัจจุบัน กระบวนการที่เป็นระบบจะทำให้ทุกอย่างลื่นไหลไปด้วยดี การใช้คำถามเพื่อกระตุ้นการเรียนรู้ของเด็ก ส่งผลให้ผู้เรียนเกิดความรู้สึกไม่กดดัน รู้สึกถึงความเป็นเจ้าของของความรู้ของตัวเองไม่ใช่ของครู

ประเด็นที่จะนำไปพัฒนาต่อ
การเข้าใจภาวะการเรียนรู้ของเด็กที่มีความแตกต่างกัน รอให้เด็กทำด้วยตนเอง ลงมือทำงานด้วยตนเอง จะทำให้ตัวครูเห็นศักยภาพในตัวเด็กๆ ได้ชัดเจนขึ้น เอาการทำงานของเด็กเป็นที่ตั้งมากกว่าภาวะอารมณ์อยากสอนอยากบอกของครู เพื่อเห็นเด็กในแบบที่เขาเป็น ตัวเราจะได้เห็นความจริงและเห็นช่องว่างเพื่อเติมเต็ม  ตัวเราก็จะคลี่คลายความกังวลลงได้มาก
