
ROONG-AROON WAYS
Before Change
ช่วงปิดเทอมใหญ่ก่อนเปิดปีการศึกษาใหม่ของทุกๆ ปี เป็นช่วงเวลาที่ครูรุ่งอรุณแต่ละโรงเรียนจะมาเรียนรู้และทำงานร่วมกันเพื่อพัฒนาการจัดการเรียนการสอน และจัดเตรียมแผนการสอนสำหรับปีการศึกษาใหม่    ปีนี้ก็เช่นกัน  เมื่อวันที่ ๗-๘ พ.ค. ๒๕๕๗ ผู้บริหารและครูทั้งโรงเรียนมาประชุมพูดคุยกันเพื่อเตรียมการสำหรับปีการศึกษานี้   แต่วันนี้การพูดคุยแตกต่างออกไป  เมื่อครูทุกคนได้รับการชักชวนให้ช่วยกันระดมความคิด  ชวนคิดนอกกรอบ ก้าวออกจากความเคยชินเดิมๆ  มาร่วมมือร่วมใจกัน “CHANGE” เปลี่ยนการจัดการเรียนการสอน ท่าทีการสอน องค์ประกอบต่างๆ ของการสอน ตลอดจนการประเมินผล ภายใต้แนวคิด “PROJECT  for CHANGE”                       
(ภาพ - การประชุม 7-8 พ.ค)
“CHANGE”  ในครั้งนี้เป็นก้าวใหญ่ที่มีเป้าหมายสำคัญ คือ เพื่อพัฒนาคุณภาพนักเรียนอย่างต่อเนื่องให้เป็นผู้เรียนรู้ด้วยตนเอง (Self-directed learner) และมีทักษะการเรียนรู้ในศตวรรษที่ ๒๑ 

เรียนรู้จากความสำเร็จที่เกิดขึ้น
ย้อนไปช่วงปลายปีการศึกษา ๒๕๕๖  โรงเรียนรุ่งอรุณเพิ่งจัดการแสดงคอนเสิร์ตการกุศล “รวมไทย ใจหนึ่งเดียว” ที่ยังคงความประทับใจอยู่ในใจชาวชุมชนรุ่งอรุณจนถึงทุกวันนี้  เพราะไม่เพียงแต่บทเพลงและเสียงดนตรีที่สร้างความสุข ความอิ่มเอมใจให้กับผู้ชมเท่านั้น แต่คอนเสิร์ตในครั้งนั้นยังได้สร้างการเปลี่ยนแปลงให้กับครูดนตรีและนักเรียน นักดนตรี นักร้องทุกคน เพราะนี่คืองานใหญ่ที่ออกไปจัดข้างนอกโรงเรียน เป็นสถานที่และเวทีการแสดงจริง  ระดับชาติอย่างโรงละครแห่งชาติ  เพื่อต่อยอดศักยภาพของนักเรียนวง  R.A. POP ORCHESTRA และคณะนักร้องประสานเสียง หลังประสบความสำเร็จจากการจัดการแสดงในโรงเรียน การจัดการแสดงคอนเสิร์ตในครั้งนี้จึงเป็นงานยากที่ท้าทายคนทำงาน ไม่ว่าจะเป็นการเพิ่มจำนวนนักร้องนักดนตรีร่วมแสดงตั้งแต่เด็กประถม ๑ - ๖ จาก ๑๐๐ กว่าคนเป็นกว่า ๓๐๐ ชีวิต ในระยะเวลาการฝึกซ้อมและเตรียมงานเพียง ๑-๒ เดือน   ความสำเร็จที่เกิดขึ้นจึงไม่ได้เกิดจากโชคหรือความบังเอิญ แต่ย่อมมีเบื้องหลัง มีการเปลี่ยนแปลงมากมาย
ดังนั้นในวันประชุมเพื่อเตรียมการ CHANGE นี้ รศ.ประภาภัทร นิยม ได้เชิญทีมครูดนตรีสากล ทั้งครูเล็ก ครูเจี๊ยบ ครูบั๊ก ครูเชษฐ์ และครูตั๋ม แม่งานจัดการแสดงคอนเสิร์ตออกมาบอกเล่าถึงเบื้องหลังการเปลี่ยนแปลงในตนเองจากการจัดงานคอนเสิร์ตในครั้งนี้ให้วงประชุมครูทั้งโรงเรียนได้ฟัง ซึ่งครูดนตรีสากลแต่ละคนต่างบอกเป็นเสียงเดียวกันว่า ตอนแรกรู้สึกกลัวและกังวล ไม่มั่นใจว่าจะทำงานใหญ่ขนาดนี้ได้ แต่เมื่อนำความกังวลใจไปปรึกษาอาจารย์ประภาภัทร ก็ได้รับคำแนะนำว่า “ทำเลย” ทีมครูดนตรีสากลจึงเดินหน้าทำงานไปอย่างกล้าๆ กลัวๆ แต่เมื่อได้ลงมือทำ ได้เห็นความสำเร็จที่เกิดขึ้นระหว่างทาง คือครูและนักเรียนทั้งในวง R.A. POP ORCHESTRA และคณะนักร้องประสานเสียง ทุ่มเทอดทนฝึกซ้อมอย่างหนัก หลายวันต้องอยู่ซ้อมจนถึง ๒ ทุ่ม แต่ทุกคนก็ตั้งใจและทำเต็มที่   นั่นเพราะครูและนักเรียนเห็นเป้าหมายเดียวกัน  จึงเดินไปด้วยกันได้
จากความกล้าๆ กลัวๆ แปรเปลี่ยนเป็นความท้าทายที่จะทำงานยาก ความมุ่งมั่นที่จะทำงานใหญ่ จนทำให้เกิดการแสดงดนตรีที่ยิ่งใหญ่ในความรู้สึกของชาวชุมชนรุ่งอรุณ ความไพเราะและงดงามของเสียงดนตรีกลายเป็นสื่อให้นักเรียนฝึกการทำงานร่วมกับผู้อื่น แทนที่จะเล่นดนตรีเก่งอยู่คนเดียว ร้องเพลงเพราะอยู่คนเดียว ก็มาเล่นรวมเป็นวงออร์เคสตร้าขนาดใหญ่ ร่วมร้องในวงประสานเสียง ที่ต้องบรรเลงและขับร้องร่วมกันอย่างสอดประสานกลมกลืน เพราะทุกบทเพลงในค่ำคืนนั้นคือผลงานของทุกคนในวง และที่สำคัญคือความภาคภูมิใจของครูทุกคน
อาจารย์ประภาภัทรสรุปตัวอย่างการเปลี่ยนแปลงของครูดนตรีสากลว่าเป็นเพราะ “ครูตั้งโจทย์ใหม่ที่ชัดเจนและใหญ่กว่าเดิม เพื่อเป็นหินลับมีด”
(ภาพ –  การฝึกซ้อมก่อนงาน/ภาพการแสดงดนตรี/ภาพความสุขรอยยิ้มในความสำเร็จ)

บทเรียนจากการศึกษานอร์เวย์-ฟินแลนด์
สู่ PROJECT  for CHANGE รร.รุ่งอรุณ
หลังจากสร้างแรงบันดาลใจจากเรื่องเล่าการเปลี่ยนแปลงตนเองของทีมครูดนตรีสากลแล้ว อาจารย์ประภาภัทรได้นำภาพตัวอย่างห้องเรียนเด็กเล็ก (อนุบาล) และเด็กโต (มัธยม) ที่ได้จากการเดินทางไปประเทศนอร์เวย์และฟินแลนด์ ระหว่างวันที่ ๒๓ เมษายน ถึงวันที่ ๓ พฤษภาคม ๒๕๕๗ เพื่อแสวงหาความร่วมมือในการพัฒนาครูร่วมกับคณะศึกษาดูงานของสถาบันอาศรมศิลป์ 
ตัวอย่างที่ ๑ โรงเรียนอนุบาลมอนเตสซอรี เป็นห้องเรียนของกลุ่มเด็กคละอายุ ๒.๖ – ๖ ปี บรรยากาศห้องเรียนเป็นบ้านที่อบอุ่น มีการใช้สอยและการดำเนินชีวิตอยู่จริง ไม่ใช่ห้องเรียนแบบกล่องสี่เหลี่ยม มีการจัดตกแต่งมุมต่างๆ ในห้องเรียนอย่างมีแบบแผนและมีความหมาย เข้าถึงใช้งานได้ง่าย  เช่น โต๊ะกินของว่าง มุมฝึกกล้ามเนื้อมือ มุมอ่าน มุมคณิตศาสตร์ มุมหนังสือวรรณกรรม มุมเล่นทราย มุมฝึกแต่งกายด้วยตนเอง มีถาดอุปกรณ์สำหรับเด็กให้ช่วยตัวเองได้จริง โดยครูเข้ามาช่วยเหลือแค่เล็กน้อย 
ในห้องเรียนครูเตรียมสื่อการสอนสำหรับการเรียนพร้อมสรรพ และครูมีความเข้าใจหลักการสอนภาษาสำหรับเด็ก   โดยเน้นเสียงของตัวอักษร ไม่เน้นการจำคำ  ครูมีวิธีการที่นุ่มนวล ใช้คำพูดเชิงบวก เช่น เมื่อครูไม่ต้องการให้เด็กวิ่งในห้องเรียน  ครูสอนให้เด็กเดินเบา ด้วยการใช้คำพูดเบาๆ อธิบายเชิงบวกว่า “ขานี่มหัศจรรย์มาก แข็งแรงพอที่จะเดินเบาๆ ได้” 
ตัวอย่างที่ ๒ ห้องเรียนเด็กมัธยม มีมุมนั่งทำงานโครงงาน (Project) มีทั้งโต๊ะและเบาะนั่งพื้น มุมวางแผนที่ประเทศ เอกสาร คอมพิวเตอร์ เครื่องถ่ายเอกสาร สภาพเหมือนห้องทำงาน (Office) มีมุมอภิปรายแลกเปลี่ยน (Discussion) มุมอ่านหนังสือ อาจารย์ประภาภัทรเล่าถึงบรรยากาศในห้องเรียนว่านักเรียนจัดกลุ่มตามธรรมชาติ ตอนเช้านักเรียนจะมาพบครูเป็นกลุ่มเพื่อทำงานของตนไป  มีครูคอยสังเกตการณ์อยู่รอบนอก ๓-๔ คน นักเรียนจับกลุ่มสนทนากันเองถึงหนังสือที่อ่าน โดยครูให้โจทย์ไว้ก่อนและคอยตั้งโจทย์ให้คิดต่อ (Inquiry) มีนักเรียนที่เป็นหัวหน้ากลุ่มคอยคุมประเด็น เด็กๆ ไม่ได้จับเพียงเรื่องราวที่อ่าน แต่มีการวิเคราะห์ในเชิงลึกเพื่อสร้างทักษะการอ่านเพื่อการค้นคว้าให้กับเด็ก ในขณะที่บางกลุ่มสนทนาก็มีครูร่วมด้วย เด็กๆ ใช้ภาษาอังกฤษได้คล่องมาก   
ตัวอย่างที่ ๓ ห้องปฏิบัติการไฟฟ้าของนักเรียนมัธยม มีการเตรียมเครื่องมือบนโต๊ะทำการทดลองของกลุ่มนักเรียน ซึ่งพร้อมใช้งานและได้มาตรฐาน  ครูมีโต๊ะและเครื่องมือสาธิตเฉพาะตัว ให้นักเรียนทดลองทำเองในเวลาที่ตั้งไว้
อาจารย์ประภาภัทรตั้งโจทย์คำถามกับที่ประชุมครูว่า จากตัวอย่างการจัดการศึกษาเช่นที่เห็นจากห้องเรียนของนอร์เวย์และฟินแลนด์ ครูคิดว่าโรงเรียนหวังผลให้เกิดอะไรขึ้นกับนักเรียน เป้าหมายการเรียนรู้ที่ต้องการให้เด็กบรรลุคืออะไร   ซึ่งครูได้ร่วมกันสะท้อนได้เป็น ๑๖ ประเด็นดังนี้
เป้าหมายการเรียนรู้จากห้องเรียนของนอร์เวย์-ฟินแลนด์   
๑.นักเรียนมีความรู้พื้นฐานผ่านการเข้าถึงสื่อการเรียนด้วยตนเอง
๒.นักเรียนเป็นเจ้าของการเรียนรู้ด้วยตนเอง
๓.นักเรียนพึ่งพาตนเอง เรียนรู้เองเป็น ค้นคว้าเอง หาสื่อเอง ฯลฯ
๔.นักเรียนมีทักษะการทำงานเป็นทีม
๕.นักเรียนเป็นนักสังเกต เข้าหาความรู้ได้เอง
๖.นักเรียนมีมารยาทสังคมที่ดี
๗.นักเรียนรับผิดชอบงานเอง แก้ปัญหาเองเป็นด้วยตนเองหรือกับกลุ่ม
๘.นักเรียนเผชิญปัญหา รับผิดชอบการแก้ปัญหา และยอมรับผลทั้งดี/ไม่ดี
๙.นักเรียนเรียนรู้ทุกทักษะเพื่อใช้ในชีวิตจริง
๑๐.นักเรียนมีความมั่นใจ มีความคิดเห็นเป็นของตนเอง พร้อมอภิปรายกับผู้อื่นได้
๑๑.นักเรียนรับผิดชอบตนเอง แก้ไขถูกผิดเอง ได้รับการยอมรับ มีพื้นที่การเรียนรู้
๑๒.นักเรียนจดจ่อกับการเรียนรู้ด้วยตนเอง ผ่านการใช้สื่อ-อุปกรณ์ นักเรียนสามารถสังเกต วิเคราะห์ และมีเหตุมีผล
๑๓.นักเรียน-ครู มีความไว้วางใจกันและกัน ทุกคนรักษาความไว้วางใจนั้น
๑๔.นักเรียนมีจิตสำนึกรับผิดชอบต่อสังคมส่วนรวม
๑๕.นักเรียนเห็นคุณค่าในสิ่งที่เรียนรู้
๑๖.นักเรียนมีวินัยในการดำรงชีวิต มาจากสภาพแวดล้อม ห้องเรียนเป็นระเบียบ จัดแจงจัดการอย่างมีแบบแผน
  (ทำภาพกราฟฟิก)

 จากตัวอย่างจากห้องเรียนนอร์เวย์และฟินแลนด์สะท้อนให้เห็นเป้าหมายของการเรียนรู้ว่า ไม่ได้มุ่งหมายให้เด็กเรียนเก่ง (ข้อ ๑) เหมือนกับที่การศึกษาในบ้านเราให้คุณค่า แต่มีเป้าหมายเพื่อให้เด็กเรียนรู้ด้วยตัวเองได้ (ข้อ ๒-๑๕) 
เมื่อเป้าหมายการเรียนรู้เปลี่ยน จาก “เรียนเก่ง” เป็น “เรียนรู้เองได้” องค์ประกอบต่างๆ ของการจัดการเรียนการสอนก็ต้องเปลี่ยนเช่นกัน เพื่อให้นักเรียนเกิดการเรียนรู้ด้วยตนเอง (Self-directed) มากที่สุด
คำถามต่อมาคือ แล้วต้องเปลี่ยนอะไร (WHAT) เปลี่ยนอย่างไร (HOW TO)
คำถามดังกล่าวนำมาสู่โครงการ PROJECT for CHANGE การสร้างแรงบันดาลใจให้ครูตื่นตัวและกระตือรือร้นที่จะเผชิญเรื่องท้าทายที่ต่างไปจากเดิม แล้ว “เปลี่ยน” หรือปรับองค์ประกอบต่างๆ ของการจัดการเรียนการสอนของปีการศึกษา ๒๕๕๗ ที่จะพานักเรียนให้เรียนรู้เองได้ 
ครูช่วยกันระดมความคิดและตอบในวงประชุมในวันนั้นว่า สิ่งที่จะต้องเปลี่ยนคือ เปลี่ยนโครงสร้างการจัดการ สื่อ สภาพแวดล้อม วิธีการหรือกระบวนการเรียนรู้   รวมทั้งเปลี่ยนการประเมินผล
ที่สำคัญคือ ครู ครูต้องปรับทัศนคติการมองนักเรียน ปรับวิธีการสอน/แนะนำ เปลี่ยนบทบาทครูจากผู้สอนมาเป็นนักสังเกต นักตั้งคำถาม นักออกแบบกระบวนการเรียนรู้ โค้ช นักวิจัย และผู้ส่งเสริม/สนับสนุนการ (Facilitator)  
782320334010

เส้นทางการเปลี่ยนแปลง

“การปฏิรูปการศึกษาต้องให้โรงเรียน ผู้บริหาร ครู เข้ามามีส่วนร่วมอย่างเต็มที่            มิฉะนั้นต่อให้มีแผนมากมาย แต่ครู ผู้บริหาร ยังดูไม่ออกว่าจะปฏิรูปอย่างไร                
การปฏิรูปการศึกษาก็จะไม่สามารถเกิดขึ้นได้”                  
                                                                             รศ.ประภาภัทร นิยม

PROJECT  for CHANGE  โครงการเพื่อการเปลี่ยนแปลงในปีการศึกษา ๒๕๕๗ นี้ จะเป็นการเปลี่ยนแปลงในระดับโรงเรียน  เปลี่ยนด้วยพลังของครูรุ่งอรุณทุกคน  เป็นการเปลี่ยนไปพร้อมๆกันทั้งระบบ  ซึ่งการเปลี่ยนแปลงเหล่านี้กำลังเกิดขึ้น   ตัวอย่างของการเปลี่ยนแปลงที่เกิดขึ้นแล้วในภาคเรียนที่ ๑ นี้
...CHANGE โครงสร้างการจัดการ เช่น โครงสร้างการจัดการเรียนการสอน โดยเริ่มเปลี่ยนแปลงไปแล้ว อาทิ การเปลี่ยนโครงสร้างการจัดเวลาเรียนในช่วงบ่ายของโรงเรียนประถม ครูวิชาพิเศษ (ศิลปะ พละ ดนตรีไทย ดนตรีสากล) พร้อมใจกันทลายกรอบวิชา แล้วเปิดเป็นชมรมให้นักเรียนเลือกเรียนตามความสนใจ เพื่อให้นักเรียนมีแรงบันดาลใจในการเรียนรู้จากสิ่งที่เลือกเอง และจัดการเรียนรู้แบบคละอายุ คือ ป.๑-ป.๓ และ ป.๔-ป.๖ เรียนร่วมกัน  
...CHANGE การจัดการเรียนรู้แบบคละอายุ (ชั้นคละ) ของโรงเรียนอนุบาลที่เปลี่ยนแปลงทั้งโรงเรียน หลังจากนำร่องเพียง ๓ ห้องเรียนในปีการศึกษาที่แล้ว
...CHANGE ที่สำคัญที่สุด คือการปรับบทบาท ท่าที และวิธีการสอนของครู ครูปรับบทบาทจากครูผู้สอน-สั่ง มาเป็นนักสังเกต นักตั้งคำถามเพื่อกระตุ้นการเรียนรู้ (Appreciative Enquiry) และเป็นผู้อำนวยการให้เกิดการเรียนรู้ (Facilitator)  
...CHANGE การจัดให้มีวงประชุม AAR - After Action Review อย่างสม่ำเสมอ เป็นการทำงานเป็นทีมเพื่อเตรียมแผนการสอนร่วมกัน และแลกเปลี่ยนสะท้อนผลการจัดการเรียนการสอนของครู โดยมีการสร้างระบบ “Coach” ในรูปแบบกัลยาณมิตรนิเทศแบบรุ่งอรุณ ที่มีครูผู้เชี่ยวชาญเป็นครูระดับหัวหน้ามาทำหน้าที่โค้ช กระตุ้นและสร้างแรงเสริม ตลอดจนชี้แนะให้ครูเกิดการเรียนรู้ด้วยตนเองไปพร้อมๆ กัน และยังมีการประชุมติดตามผลจากครูผู้บริหารอย่างต่อเนื่องเป็นประจำทุกสัปดาห์       
...CHANGE วิธีการหรือกระบวนการเรียนรู้ ครู“เปลี่ยน” วิธีออกแบบกระบวนการเรียนรู้ที่
ย้อนรอยจากปลายมาหาต้น (Backward Design) โดยเอาเป้าหมายและผลปลายทาง (เกณฑ์การวัดประเมิน) เป็นตัวตั้ง แล้วออกแบบกระบวนการให้สอดคล้องกับเป้าหมายและผลปลายทางที่ต้องการ ในขณะเดียวกันก็ให้ความสำคัญกับการประเมินผลเพื่อส่งเสริมและพัฒนาผู้เรียน (Formative assessment)ในสัดส่วนที่มากกว่าการวัดผลสัมฤทธิ์ (Summative assessment) ครูประเมินการเรียนรู้ของนักเรียนรายบุคคลจากการประชุม AAR  รายสัปดาห์ นำมาปรับปรุงกระบวนการเรียนรู้ เพื่อพัฒนานักเรียนตามเป้าหมายที่วางไว้
...CHANGE สภาพแวดล้อมของห้องเรียน อุปกรณ์ สื่อการเรียนการสอนที่ทันสมัยและเอื้อให้เกิดบรรยากาศการเรียนรู้
องค์ประกอบการออกแบบการจัดการเรียนรู้
1206500194945

• วัตถุประสงค์การเรียนรู้หรือเป้าหมายที่ต้องการให้เกิดกับนักเรียน (Objective)
• วิธีการ/กระบวนการเรียนรู้ (Learning Process)
• การประเมินผล (Evaluation)
การเปลี่ยนแปลงของโรงเรียนรุ่งอรุณในครั้งนี้เป็นจุดตั้งต้นของการเปลี่ยนแปลงระดับโรงเรียน  เป็นอีกก้าวสำคัญของโรงเรียนรุ่งอรุณที่ก้าวเดินบนเส้นทางของการจัดการศึกษาของสังคมไทย  เป็นการเปลี่ยนแปลงที่เกิดขึ้นต่อเนื่องมาตลอดยาวนานตลอด ๑๗ ปี  
เปลี่ยนแปลงอะไร (WHAT) เปลี่ยนอย่างไร (HOW TO) และผลของการเปลี่ยนแปลงที่เกิดขึ้นเหล่านี้ งอกงาม เติบโต ผ่านปัญหา อุปสรรค และก้าวผ่านอย่างไร ติดตามความคืบหน้าและการถอดบทเรียนกุญแจแห่งความสำเร็จในการเรียนรู้ใน RA Journal วารสารบันทึกรุ่งอรุณ ฉบับหน้า

