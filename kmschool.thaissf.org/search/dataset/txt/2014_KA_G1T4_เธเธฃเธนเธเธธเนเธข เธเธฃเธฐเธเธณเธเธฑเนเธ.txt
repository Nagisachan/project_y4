
เหล่าลูกหมูของ...ครูนุ้ย  (ประจำชั้น ป.1/4)

แรกเริ่มเดิมทีก่อนที่จะมาเป็นครูประถมก็มีความกังวลหลายต่อหลายเรื่อง ไม่ว่าจะเป็นเรื่องเด็กก็ดี ผู้ปกครองก็ดี ครูร่วมงานก็ดี และอีกประการหนึ่งก็เรื่องหน้าที่การงานที่มีเพิ่มมากขึ้น ส่งผลให้เกิดความกังวลขึ้นเป็นอย่างมากเพราะคิดว่าตัวเองนั้นคงไม่มีศักยภาพพอที่จะทำให้สำเร็จลุล่วงไปได้ แต่แล้วสิ่งที่ไม่คาดฝันหรือคาดคิดก็เกิดขึ้น คือนับตั้งแต่วันแรกที่ได้ก้าวเข้ามาในฝั่งประถม หลังจากที่ได้ทำงานเป็นเวลาหนึ่งวันเต็มๆ สิ่งที่ได้พบเป็นสิ่งแรก และเป็นสิ่งที่สร้างความประทับใจให้กับฉัน ก็คือ เพื่อนรวมงานทุกคนนั้นมีความน่ารักและเป็นกันเองมาก คอยช่วยเหลือตลอดเมื่อยามคับขันพบกับปัญหาและไม่เกี่ยงเวลา ต้องขอขอบคุณเพื่อนร่วมงานทุกคนจากใจจริง น้ำใจจากเพื่อนๆนี้ช่วยให้คลายความกังวลไปได้แทบหมดสิ้น และเรื่องราวดังต่อไปนี้ที่ฉันจะเริ่มเรียบเรียงขึ้นนั้น ก็หวังเป็นอย่างยิ่งว่าจะเป็นประโยชน์ต่อครูทุกคนได้ทราบถึงพัฒนาการของเด็กๆที่น่ารักของห้องครูนุ้ย
ว่าด้วยเรื่องพฤติกรรมและวินัยของเด็กๆ ในห้อง ป.๑/๔ เด็กๆ แต่ละคนก็มีพฤติกรรมและวินัยที่แตกต่างกันออกไป จากที่ได้สังเกตและได้สัมผัสมา ๑ การศึกษาแล้วนั้นเด็กๆ ในห้องส่วนมากมีทักษะชีวิตการดูแลตนเองได้รวมถึงเรียนรู้และปรับตัวให้เข้ากับสิ่งที่คุณครูได้กำหนดขึ้นเป็นวินัยประจำชั้นเรียนได้ดี
ในครั้งแรกๆ เด็กๆยังต้องได้รับคำแนะไม่ว่าจะเป็นการหยิบใช้และจัดเก็บอุปกรณ์ได้ถูกเวลา  รู้จักระเบียบแถว  นั่งเรียนบนเก้าอี้เรียบร้อย  ล้างถาดให้สะอาด  มีความนอบน้อม  แสดงออกโดยการไหว้  การก้มหัว  พูดมีหางเสียง  และรักการอ่าน  ซึ่งกิจกรรมเหล่านี้จะเป็นกิจวัตรประจำวันที่ต้องปฏิบัติจากคุณลักษณะพึงประสงค์ในการพัฒนาตนเองโดยมีวิธีการในการรับมือกับกิจกรรมที่เด็กๆได้ปฏิบัติ คือการเฝ้าดูแลและให้คำแนะนำอย่างมีเหตุมีผลเพื่อที่เด็กๆนั้นจะได้เข้าใจและรับรู้สิ่งที่ได้กระทำไปนั้น มีประโยชน์อย่างไร หรือไม่ควรกระทำด้วยเหตุผลประการใด และบอกกล่าวถึงสิ่งที่ไม่ควรกระทำนั้นมีผลกระทบต่อตนเองหรือเพื่อนๆของเด็กๆ อย่างไรบ้าง  
จากการเฝ้าสังเกตพฤติกรรมและวินัยของเด็กๆในภาควิริยะเข้ามาสู่ภาควิมังสาพบว่า เด็กๆ สามารถพัฒนาตนเองได้ดีมากขึ้นกว่าเดิม ผลสะท้อนจากผู้ปกครองหลายๆ ท่าน รวมทั้งคุณครูที่ได้พบเห็น  มีคำชมเชยมากมาย ว่า เด็กๆ ป.๑/๔ สามารถดูแลตนเองได้เป็นอย่างดีมองเห็นถึงพัฒนาการที่มีระเบียบวินัยมากขึ้น โดยที่คุณครูไม่ต้องอยู่ดูแลและกำกับอยู่ตลอดเวลา ในเรื่องการหยิบใช้และจัดเก็บอุปกรณ์นั้น เด็กๆได้จัดเก็บอุปกรณ์อย่างเป็นเรียบร้อยโดยส่วนใหญ่ แต่ก็มีบ้างที่ตอนนั่งเรียนอยู่ก็จะเอาขึ้นมาเล่นบนโต๊ะ  ส่วนเรื่องการจัดระเบียบแถวนั้นหัวหน้าห้องสามารถดูแลจัดการด้วยตนเองได้และทุกคนปฏิบัติตามหัวหน้าห้องอย่างเป็นระเบียบ  ต่อมาเรื่องการนั่งเรียนบนเก้าอี้นั้นพบว่า เด็กๆมีสามารถในการรับรู้ได้แตกต่างกัน ถึงแม้ว่าบางคนอาจจะดูไม่นิ่งไม่เรียบร้อย แต่ว่าไม่ส่งผลกระทบต่อความเข้าใจในเนื้อหาในห้องเรียนโดยภาพรวมนั้นเป็นอะไรที่น่าพอใจ มาถึงการล้างถาดให้สะอาดมีการมอบหมายหน้าที่ให้เวรตรวจถาด ซึ่งก็ทำหน้าที่ได้ดีมากเพราะกลัวโดนล้างเสียเอง(หัวเราะ)แล้วมาเรื่องมีความนอบน้อม  แสดงออกโดยการไหว้  การก้มหัว  พูดมีหางเสียงพบว่าได้รับคำชื่นชมจากคุณครูท่านอื่นๆมาก็ขอสรุปว่าทำได้ดีค่ะ(^^) และสุดท้ายในเรื่องรักการอ่าน เป็นอะไรที่น่าแปลกใจและปลาบปลื้มใจเป็นอย่างมากโดยดูจากเมื่อได้ยินเสียงกลองปุ๊บ เด็กๆก็จะวิ่งมาหาหนังสืออ่านอย่างเป็นระเบียบเรียบร้อยโดยปราศจากการกล่าวเตือน ถึงแม้บางคนจะยังอ่านไม่คล่องก็ตาม ก็จะมีเพื่อนๆคอยอ่านและเล่านิทานให้ฟังก็ถือว่าทำได้ดีเยี่ยม ปลื้มค่ะ&lt;3
มาถึงย่อหน้าสุดท้ายแล้วนะคะ ครูนุ้ยก็ได้เล่าความในใจออกไป ก็ขอขอบคุณเพื่อนๆที่ช่วยเหลือเสมอมา แล้วครูนุ้ยก็ได้เล่าถึงพฤติกรรมและวินัยที่เด็กๆนั้นทำได้แต่ต้องได้รับการเรียนรู้เพิ่มจากคุณครูทุกๆท่าน แล้วผลสรุปออกมาว่าเป็นที่น่าภาคภูมิใจมากที่เด็กๆดูแลตนเองได้โดยที่คุณครูนุ้ยไม่ต้องกำกับอยู่ตลอดเวลา น่ารักจริงๆ(XD)
