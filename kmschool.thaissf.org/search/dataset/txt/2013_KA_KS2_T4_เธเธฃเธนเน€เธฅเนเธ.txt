
เปิดให้เห็นการเรียนรู้ของนักเรียน 
ณัฐทิพย์ วิทยาภรณ์ (ครูเล็ก)
หัวหน้าช่วงชั้นที่ ๒

             การเปิดชั้นเรียนในครั้งนี้  เป็นการเปิดชั้นเรียนของหน่วยวิชามานุษและสังคมศึกษา  ระดับชั้น ๖ ภาคเรียนจิตตะ  ปีการศึกษา ๒๕๕๖ โดยครูเล็ก - ณัฐทิพย์  วิทยาภรณ์ เปิดชั้นเรียนทั้งหมด ๔ ครั้ง โดยในครั้งนี้ถือเป็นรอบที่ ๒ ของการเปิดชั้นเรียน ก่อนหน้านี้ครูเล็ก - ณัฐทิพย์  วิทยาภรณ์ เคยเปิดชั้นเรียนในหน่วยวิชาจินตทัศน์มาก่อน ดังนั้น  เป้าหมายในการเปิดชั้นเรียนในรอบนี้ จึงเป็นไปเพื่อฝึกฝนตนเองเพื่อเป็น Coacher ได้ในอนาคต และเพื่อฝึกฝนตนเองในฐานครูผู้สอนด้วย 

            ก่อนเริ่มคิดแผนเปิดชั้นเรียนร่วมกัน ครูเล็กต้องทำการศึกษาแผนโครงสร้างใหญ่ทั้งหมดมาก่อน โดยเริ่มตั้งแต่แผนรายปี ไปสู่แผนรายภาคของแต่ละภาคเรียน ซึ่งจะต้องเห็น Concept ใหญ่และเห็น Theme ในแต่ละภาคเรียน ว่ามีความสัมพันธ์เชื่อมโยงกันอย่างไร เมื่อเข้าใจโครงสร้างแผนรายปีและรายภาคแล้ว จึงทำการศึกษาลึกลงไปยังประมวลการจัดการเรียนรู้ในภาคเรียนนั้นๆ ว่ามี Content อะไรบ้าง มีสมรรถนะและทักษะอะไรบ้างที่ต้องสร้างให้กับนักเรียน มีสื่อ ชุดความรู้อะไรบ้างที่ต้องมีในการเรียนการสอนแต่ละครั้ง เพื่อจะได้เห็นความสัมพันธ์ของแผนรายปี แผนรายภาคและประมวลการจัดการเรียนรู้รายภาค

         การเปิดชั้นเรียนในครั้งนี้ มีหลากหลายแง่มุมที่ครูเล็กได้เรียนรู้ แต่การเรียนรู้ที่เกิดขึ้นมากที่สุดของครูเล็กในครั้งนี้คือ เรื่องการเข้าไปสังเกตถึงปฏิกิริยาในการตอบสนองต่อการเรียนรู้ของนักเรียน ครูเล็กพบว่า นักเรียนแต่ละคนตอบสนองต่อการเรียนรู้ที่หลากหลาย และก็มีความแตกต่างกันไปตามบริบทของเวลา ดังนั้น หากครูสามารถสังเกตเห็นและตอบสนองต่อการเรียนรู้ของนักเรียนได้ทันท่วงที จะเป็นประโยชน์มหาศาลต่อนักเรียนทุกๆ คน ที่จะสามารถเรียนรู้ได้อย่างดี 

            ดังนั้น ครูเล็กจึงสนใจในเรื่องการอ่านการเรียนรู้ของนักเรียนและการประเมินนักเรียนในขณะเรียนรู้ ครูจะทำสิ่งนี้ได้ ถ้าครูมีทักษะในเรื่องของการสังเกตที่ดี โดยเริ่มต้นง่ายๆ จากพื้นฐานในการสังเกตทางพฤติกรรมที่นักเรียนแสดงออกให้เห็นและประเมินได้ว่านักเรียนตอบสนองต่อการเรียนรู้ในรูปแบบใดบ้าง ซึ่งวิธีการสังเกตในลักษณะเช่นนี้อาจทำได้กับนักเรียนที่ตอบสนองผ่านท่าทาง คำพูดและการกระทำที่ชัดเจน ส่วนนักเรียนที่ไม่ได้แสดงออกผ่านท่าทาง คำพูดและการกระทำ (ครูควรจะต้องมีทักษะของการสังเกตสภาวะภายใน ซึ่งต้องใช้สติของครูเป็นเครื่องช่วยนำพาให้ครูสามารถหยั่งถึงสิ่งที่นักเรียนไม่ได้พูดหรือแสดงออกมาได้)

การอ่านและประเมินนักเรียนในขณะเรียนรู้นั้น ครูสามารถทำได้ตั้งแต่วินาทีแรกที่ก้าวเข้าสู่ชั้นเรียน ไม่ว่าจะเป็นการสังเกตความพร้อมของนักเรียนในการเริ่มชั้นเรียน การสร้างจังหวะที่เหมาะสมของครูและนักเรียนร่วมกัน ตั้งแต่การเปิดแรงบันดาลใจให้กับนักเรียนเพื่อดูปฏิกิริยาการตอบสนองต่อสิ่งนั้นๆ ว่าเป็นอย่างไร จะทำให้ครูรู้ว่า ขั้นเปิดโจทย์สถานการณ์ต่อไปน่าจะเป็นเช่นไร
 
เมื่อเปิดโจทย์สถานการณ์ไปแล้ว ครูก็ยังคงต้องดูปฏิกิริยาที่ตอบสนองต่อโจทย์เช่นกัน ถ้านักเรียนเริ่มทำโจทย์อย่างมุ่งมั่นและตั้งใจก็ถือว่านักเรียนเข้าใจและเข้าสู่โจทย์นั้นๆ แล้ว หากนักเรียนยังมีคำถามมากมายกับโจทย์สถานการณ์หรือยังไม่รู้ว่าจะทำเช่นไรต่อไป ก็ให้ครูตั้งข้อสันนิษฐานได้ว่า โจทย์อาจจะยังไม่ชัดเจนในบางประการ เช่น ภาษาที่ใช้ หรือไม่สอดคล้องกับ Met Before ที่นักเรียนมี 

สำหรับขั้นแก้ปัญหาจะเป็นช่วงเวลาที่ดีที่ครูจะมีโอกาสในการเดินสังเกตการเรียนรู้ของนักเรียนทุกคน ทำให้ครูสามารถประเมินการเรียนรู้ของแต่ละคนได้จากการทำงานจริง ณ ขณะนั้น ถ้าจะให้ดี ครูควรมีสมุดโน้ตเล็กๆ ไว้คอยจดสิ่งที่ได้สังเกตไว้ สิ่งสำคัญที่ครูจะสามารถประเมินการเรียนรู้ของนักเรียนได้ตามจริง คือ ครูจะต้องมีความเข้าใจในรูปแบบการเรียนรู้ที่หลากหลาย ไม่จำกัดอยู่เพียงรูปแบบใดรูปแบบหนึ่ง เข้าใจพัฒนาการในการเรียนรู้ของนักเรียน และเข้าใจวิธีการเรียนรู้การเรียนรู้ของนักเรียน (META COGNITION) 

 ส่วนขั้นแลกเปลี่ยนและขั้นสรุป ก่อนที่ครูจะประเมินการเรียนรู้ของนักเรียน ครูต้องสังเกตสภาวะภายในของตนเองด้วยในขณะที่รับฟังสิ่งที่นักเรียนแลกเปลี่ยน เพราะช่วงเวลานี้จะเป็นช่วงที่ครูมักยึดติดกับแผนและกังวลกับเวลาที่กระชั้นชิดอย่างมาก อีกทั้งประเด็นต่างๆ ที่นักเรียนสะท้อนและแลกเปลี่ยนก็อาจจะไม่ได้เป็นไปอย่างที่ครูคิดไว้ ดังนั้น ในขั้นตอนนี้ ครูจึงต้องมีสติ มีใจเป็นกลาง ไม่อคติ เปิดใจกว้างและยอมรับฟังเสียงของนักเรียนอย่างแท้จริง มิใช่นำความคิดของครูไปครอบงำนักเรียน 

จากประสบการณ์ในการเปิดชั้นเรียนในครั้งนี้ ครูเล็กจึงลองสรุปและรวบรวมบทบาทและการจัดกระบวนการเรียนรู้ของครู บทบาทและการตอบสนองของนักเรียนตามกระบวนการเรียนรู้แบบ Open Approach ในรูปแบบของตาราง ดังนี้

ขั้นตอน
บทบาท และการจัดกระบวนการเรียนรู้ของครู
บทบาทและการตอบสนองของนักเรียน
แนะนำ 

ครูจะต้องมีความพร้อมและมีสติในการดำเนินการด้วยท่าทีที่สงบ 
ครูต้องมีแรงบันดาลใจและเชื่อในสิ่งที่นำมาสร้างแรงบันดาลใจให้กับนักเรียน 
การพูดที่ชัดเจน ช้า และสุภาพ ใช้คำถามที่ไล่ระดับความเข้าใจทีละขั้น 
ครูจะต้องสังเกตการตอบสนองของผู้เรียนเพื่อประเมินว่าในขั้นตอนนี้จำเป็นต้องขยายเวลาเพื่อทำให้นักเรียนเกิดแรงบันดาลใจจริงและหรือเพื่อให้ผู้เรียนได้มีทักษะเพียงพอที่จะเรียนรู้ในขั้นต่อไป
ถ้าครูมีท่าทีที่สงบ มีสติ จะส่งผลให้ผู้เรียนตอบสนองต่อชั้นเรียนอย่างมีสติและมีสมาธิ 
นักเรียนจะทำอะไรช้าลงเมื่อครูมีสติในการทำทีละอย่าง
นักเรียนจะสังเกตครูได้ละเอียดขึ้นและจะเห็นท่าทีของครูอย่างช้าๆ 
เปิดโจทย์สถานการณ์

ครูจะต้องแสดงความตั้งใจที่จะมอบโจทย์และแสดงให้กับนักเรียนเห็นว่าโจทย์มีความสำคัญ  
ครูจะต้องสร้างให้นักเรียนมีสติและจดจ่อกับการติดโจทย์ของครู
ครูต้องสังเกตปฏิกิริยาที่นักเรียนมีต่อโจทย์ และประเมินสถานการณ์ว่าจะทำอะไรต่อไปเพื่อให้เหมาะกับนักเรียนที่ตอบสนองกลับมาในหลายรูปแบบ
ครูสอบถามนักเรียนถึงความเข้าใจในโจทย์ เพื่อให้นักเรียนมีความเข้าใจในโจทย์ก่อนลงมือทำ
ครูแจ้งการเริ่มลงมือทำในขั้นต่อไป และแจ้งกำหนดระยะเวลาที่ลงมือทำ 
นักเรียนอยู่ในสภาวะที่พร้อมจะอ่านหรือฟังโจทย์อย่างตั้งใจ
นักเรียนที่ตอบสนองกับโจทย์ไวด้วยการพูดตอบกลับมาทันที 
นักเรียนที่ตอบสนองกับโจทย์ด้วยแววตาและท่าทีที่สนใจและอยากลงมือทำ 
นักเรียนที่ตอบสนองกับโจทย์ด้วยท่าทีที่เข้าใจ เช่น ทำหน้างง คิ้วขมวด ตาลอย 
แก้ปัญหา
ครูต้องเดินสังเกตงานของผู้เรียน การสังเกตงานของผู้เรียนแต่ละคนจะสามารถนำไปใช้ในการจัดลำดับการแลกเปลี่ยนในขั้นต่อไป โดยไล่เรียงตั้งแต่การคิดแก้ปัญหาในระดับพื้นฐานไปจนถึงระดับที่ซับซ้อน
ครูควรสังเกตนักเรียนโดยรวมทุกคนก่อนเป็นเบื้องต้น แล้วจึงประเมินว่ากลุ่มใดต้องช่วยเหลือ กลุ่มใดทำได้ด้วยตนเอง
 ครูเข้าช่วยเหลือนักเรียนบางกลุ่มที่ต้องการคำแนะนำเพิ่มเติม 
ครูให้กำลังใจและชื่นชมนักเรียนบางกลุ่มที่ทำได้ดี 
ครูต้องประเมินว่าเวลาที่ให้เหมาะสมในการทำงานหรือไม่ ถ้าพบว่าให้เวลาไม่เพียงพอ ควรยืดเวลาออกไปโดยต้องคำนึงว่าจะจบชั้นเรียนในขั้นตอนใดหรือในเนื้อหาช่วงใดที่จะทำให้ไม่เสียหาย 
นักเรียนเป็นเจ้าของการเรียนรู้
นักเรียนลงมือทำงานตามโจทย์ที่ให้ไว้ 
นักเรียนทำได้ด้วยตนเอง จะมีอาการที่จดจ่อ อยู่กับการทำงานอย่างตั้งใจ 
นักเรียนทำไม่ได้ก็จะมองไปมา ไม่เริ่มต้นลงมือทำ หรือทำงานได้แบบติดๆ ขัด 
นักเรียนบางรายที่ไม่เข้าใจจะยกมือถามครูทันที 
แลกเปลี่ยนเรียนรู้
ครูต้องวางลำดับนักเรียนที่จะแลกเปลี่ยนไว้ในใจ
ครูต้องสร้างกติกาในเรื่องมีผู้พูดต้องมีผู้ฟัง การยกมือก่อนพูด การรอให้ครูเรียกชื่อก่อน และการยืนขึ้นก่อนพูดแลกเปลี่ยน 
ครูต้องตั้งใจฟังสิ่งนักผู้เรียนแลกเปลี่ยน รวมถึงฟังในเสียงที่นักเรียนไม่ได้พูดออกมาด้วยบางครั้งอาจต้องตั้งคำถามกลับเพื่อให้การแลกเปลี่ยนมีความกระจ่างและชัดเจนขึ้น 
ครูต้องไม่ยึดในคำตอบหรือแผนที่ตนเองวางไว้ จนกระทั่งไม่ได้ขับเคลื่อนการแลกเปลี่ยนในแบบที่นักเรียนเป็นศูนย์กลาง 
ครูเป็นเพียงผู้เอื้ออำนวยให้การแลกเปลี่ยนเป็นไปได้ด้วยดี 
ครูจะค่อย ๆ คลี่คลายคำตอบและเขียนสิ่งที่นักเรียนแลกเปลี่ยนบนกระดานอย่างเป็นระเบียบ  
นักเรียนที่มีความเข้าใจและมั่นใจก็มักจะเป็นกลุ่มแรกๆ ที่ร่วมแลกเปลี่ยน
นักเรียนที่ไม่ค่อยมั่นใจแต่มีความเข้าใจ เมื่อได้รับโอกาสจากครูจะค่อยๆ เริ่มสามารถแลกเปลี่ยนได้ ดังนั้น ครูจึงต้องให้โอกาสกับนักเรียนกลุ่มนี้ด้วย 
นักเรียนที่มีฐานในการฟังที่ดีจะได้ประโยชน์และมีโอกาสเข้าใจในบทเรียนมากขึ้นจากขั้นตอนนี้ 
สรุป 

ครูจะตั้งประเด็นคำถามให้นักเรียนได้เขียนและสรุปสิ่งที่ได้เรียนรู้ด้วยตนเอง ตัวอย่างคำถาม คือ รู้สึกอย่างไรต่อตนเองและต่อการเรียนรู้ในครั้งนี้ สิ่งสำคัญที่ได้เรียนรู้ในครั้งนี้มีอะไรบ้าง และจะนำไปเชื่อมโยงหรือต่อยอดกับเรื่องอะไรได้บ้าง
นักเรียนจะมีโอกาสได้พูดหรือเขียนสรุปตามคำถามที่ครูตั้งไว้
นักเรียนที่เข้าใจดีจะสามารถพูดหรือเขียนสรุปได้ทันทีโดยไม่ต้องรอให้ครูกระตุ้น 

โดยปกติแล้ว ครูเล็กพบว่า ในชั้นเรียนจะสามารถแบ่งผู้เรียนออกเป็น ๓ ประเภทใหญ่ๆ คือ กลุ่มที่ทำได้ดีและทำได้ด้วยตนเอง กลุ่มที่พอทำได้ ครูให้คำแนะนำเล็กน้อยก็สามารถทำต่อเองได้ และกลุ่มที่ทำไม่ได้ที่ต้องการความช่วยเหลือจากครู ซึ่งถ้าครูสามารถจัดกระบวนการเรียนรู้ที่ตอบสนองต่อผู้เรียนที่หลากหลายได้และมีโจทย์ที่หลากหลายในแต่ละครั้ง กลุ่มต่างๆ ที่กล่าวมาข้างต้นก็จะมีการเปลี่ยนแปลงได้ เพราะกระบวนการในแต่ละครั้งก็เอื้อให้นักเรียนสนใจ ชอบหรือถนัดไม่เหมือนกัน 

หลักสำคัญอย่างหนึ่งที่ครูควรยึดถือ คือ เมื่อพบว่านักเรียนไม่ได้เรียนรู้ ครูต้องกลับมาดูกระบวนการสอนที่จัดให้กับนักเรียนว่าเหมาะสมหรือสอดคล้องกับทั้งความสามารถและความหลากหลายของนักเรียนหรือไม่ มิใช่กล่าวโทษว่านักเรียนไม่ได้ตั้งใจเรียนอย่างเดียว แต่ต้องกลับมาปรับปรุงกระบวนการให้นักเรียนเกิดการเรียนรู้ให้ได้ 

