
ไม้กลองทำมือ สื่อสร้างจังหวะ-สมาธิ
ครูเชษฐพงศ์  รอตฤดี (ครูเชษฐ)

ถึงเชษฐ...เพื่อนรัก 
การทำงานที่โรงเรียนรุ่งอรุณที่ผ่านมา มีเรื่องให้เราประทับใจอยู่ตลอด อย่างล่าสุดก็การสอนชั้น ป.๑ เทอมนี้เด็กๆ เรียนดนตรีกันสนุกมาก เพราะเด็กๆ เขาชอบร้องเพลงและมีจินตนาการต่างๆ มากมาย เทอมนี้เราชวนเขาเล่นเรื่องจังหวะ เอาจังหวะที่เด็กๆ เขาเรียนรู้กันอยู่ในห้องเรียนอย่างบทกลอนและสระต่างๆ มาเพิ่มท่าทางอย่างมีเงื่อนไข โดยใช้กลองเป็นสื่อสร้างจังหวะ และสร้างสรรค์ท่าทางการตีที่หลากหลาย เด็กๆ ชื่นชอบกันมาก 
ตอนนั้นเราให้เด็กแบ่งกลุ่ม กลุ่มละ ๕ คน แล้วให้ออกมาตีกลองทีละกลุ่ม เราอยากให้เชษฐมาเห็นด้วยตาตัวเอง เด็กๆ เขาตื่นเต้นและสนุกกันมาก แต่ละกลุ่มแข่งกันนั่งเรียบร้อย เตรียมพร้อมให้ครูเรียก เพราะอยากจะออกมาตีกลองตามท่าทางที่คิดไว้
พอเห็นเด็กๆ สนุกกับการตีกลอง เราก็ชวนเขาประดิษฐ์ไม้กลองกันต่อ คือเราอยากให้เด็กๆ มีไม้กลองของตัวเอง เพื่อจูงใจให้เขาสนุกกับการตีกลองและการสร้างจังหวะ เราเลยชวนเขาคุยว่าไม้กลองมีไม่พอสำหรับทุกคน แล้วบางอันก็หัก ชำรุด เราจะทำอย่างไรกันดี เด็กที่ไวเขาก็บอกออกมาว่า ทำไม้กลองกันสิ (ตรงกับคำตอบในใจครูเลย)
วันนั้นเราชวนกันทำไม้กลองง่ายๆ โดยเอาไม้ที่เคยใช้ทำธงในการแสดงดนตรี รวมไทย ใจหนึ่งเดียว เมื่อเทอมก่อนมาพันไหมพรมสีต่างๆ ที่เด็กๆ เลือก จากนั้นก็เอาลูกปัดมาทำเป็นหัวไม้กลอง แค่นี้เด็กๆ ก็ตื่นเต้นกันมากที่ได้มีไม้กลองเป็นของตัวเอง ที่สำคัญคือเป็นไม้กลองที่เขาทำขึ้นด้วยตัวเขาเอง เราเองก็พลอยตื่นเต้นไปกับเด็กๆ นะเชษฐ หลังจากประดิษฐ์ไม้กลองเสร็จ ก็เอามาตีกลองประกอบการร้องเล่นสระกัน สนุกมากๆ 
ตั้งแต่ทำไม้กลอง เชษฐรู้ไหมว่านักเรียนพกติดตัวเอามาเรียนดนตรีทุกสัปดาห์เลย ทุกคนดูกระตือรือร้นกับการตีกลองที่ไม่ใช่เพียงการตีกลอง แต่เป็นกิจกรรมที่เด็กๆ ได้ใช้จินตนาการ ความคิดสร้างสรรค์ การเรียนรู้เรื่องจังหวะ ทั้งยังช่วยกระตุ้นการเรียนรู้และฝึกสมาธิได้ดีมาก อยากให้มาเห็นจังเลย เด็กๆ เขาเรียนรู้อย่างมีความสุข เราเองก็มีความสุขในการสอนมากๆ

ครูอยากบอกว่า...
เมื่อก่อนเราเป็นครูที่ยึดเนื้อหา เด็กต้องทำได้อย่างที่เราคาดหวัง แต่พอเราเปลี่ยนมาดูที่เด็ก ดูสิ่งที่เกิดขึ้นกับเด็กเป็นหลัก แม้เราจะแวงแผนไว้ ๑-๒-๓-๔ กิจกรรม ถ้าวันนั้นทำได้แค่ ๑ กับ ๒ แต่เด็กเขาได้เรียนรู้และมีความสุข เราก็มีความสุข
