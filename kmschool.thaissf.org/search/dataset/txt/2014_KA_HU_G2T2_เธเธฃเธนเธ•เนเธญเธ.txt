


สายสัมพันธ์อันมั่นคง...





ครูนฤตยา ถาวรพรหม(ครูต้อง)
หน่วยวิชา มานุษกับโลก และจินตทัศน์

ในภาคเรียนวิริยะที่ผ่านมานี้ จากการทำกิจกรรมร่วมกับเด็กๆ ในชั้นเรียน และการปรับปรุงพัฒนาแผนการสอนร่วมกับครูคู่บัดดี้ ทีมครูมานุษกับโลกและทีมครูภูมิปัญญาภาษาไทย ทำให้ฉันเกิดการเรียนรู้สำคัญอย่างหนึ่งคือ สิ่งที่สำคัญอาจไม่ใช่ความสำเร็จเสมอไป...แต่อาจเป็นคำถามว่าเราได้เรียนรู้อะไรจากความสำเร็จและความผิดพลาดที่ผ่านมา
เมื่อนึกย้อนถึงช่วงปิดภาคเรียนฉันทะ ในปีการศึกษา ๒๕๕๗ ทีมครูมานุษกับโลกและครูภูมิปัญญาภาษาไทยประชุมเพื่อสร้างแผนบูรณาการร่วมกัน การทำแผนครั้งนี้ทำให้ฉันเกิดความเข้าใจการทำแผนการสอนมากยิ่งขึ้น จากเดิมที่เรามักตั้งคำถามว่า ทำไมต้องสอนเรื่องนี้นะ? ทำไมถึงเรียงลำดับเรื่องราวของการสอนเช่นนี้? และคำถามอื่นๆ อีกมากมาย การทำแผนในครั้งนี้ครูปาดได้นำพาให้ทีมคุณครูย้อนทวนและมองภาพโครงสร้างของหลักสูตร สังเกตหลักสูตรการสอนจากที่ต่างๆเปรียบเทียบกัน แล้วนำมาสร้างเนื้อหาลำดับขั้นการสอนในวิชามานุษกับโลก การประชุมเรื่องแผนการสอนในครั้งนี้ จึงทำให้เราเข้าใจที่มาของสิ่งที่เราสอน การลำดับขั้นตอน เนื้อหาต่างๆ และที่สำคัญเราได้รับรู้ถึงคุณค่าของสิ่งที่เราจะสอนด้วย คำพูดสำคัญที่ได้จากการสร้างแผนการเรียนรู้ในครั้งนี้คือ “เราจะต้องทำจากเล็กไปใหญ่ จากง่ายไปยาก และจากใกล้ไปไกล...” 
สายสัมพันธ์อันมันคง... คือชื่อ theme เรื่องของสิ่งที่เด็กๆ ได้เรียนรู้ในภาคเรียนวิริยะ หลังจากการเรียนรู้และทำความรู้จักเพื่อนสีเขียวทั้งหน้าตารูปร่างและหน้าที่ของเพื่นสีเขียวในภาคเรียนฉันทะแล้ว ภาคเรียนนี้จึงเริ่มมีความซับซ้อนของเนื้อหาเพิ่มขึ้นเล็กน้อย เพราะเพื่อนสีเขียวจะเริ่มมีความหมายและความสัมพันธ์เกี่ยวโยงกับสิ่งอื่นๆ รอบตัว รวมถึงมีความหมายและคุณค่าต่อตัวของเด็กๆอย่างไร? การเตรียมตัวของครูในภาคเรียนวิริยะนี้ครูทั้งสองคนมีการเตรียมตัวในการทำแผนการสอนอย่างละเอียด วางแผนเนื้อหาอย่างเป็นลำดับขึ้นตอน เข้าสังเกตการสอนของกันและกัน มีการพูดคุยสะท้อนผลกรสอนอย่างสม่ำเสมอ ทำให้เกิดการพัฒนาปรับปรุงทั้งเนื้อหาการสอนและกระบวนการจัดการห้องเรียนของครูไปพร้อมๆ กัน จุดเด่นของเนื้อหาที่ได้รับการปรับปรุงในภาคเรียนนี้คือ มีการบูรณาการเนื้อหาด้านวิทยาศาสตร์และสังคมศึกษาได้อย่างสอดคล้องกันมากยิ่งขึ้น
กล่าวคือ ในด้านวิทยาศาสตร์ เด็กๆ เรียนรู้ความสัมพันธ์ในระบบนิเวศ สิ่งต่างๆ ไม่ว่าจะมีชีวิตหรือไม่ ต่างมีความสัมพันธ์เชื่อมโยงและส่งผลกระทบต่อกัน ทุกสิ่งทุกอย่างมีความหมายและหน้าที่ต่อโลกใบนี้ คุณครูจัดกระบวนการในห้องเรียนให้เด็กๆ ได้เริ่มสังเกตความสัมพันธ์ง่ายๆ จากสิ่งที่อยู่ใกล้ตัวก่อน เช่น การสำรวจธรรมชาติเพื่อสังเกตความสัมพันธ์ เด็กๆ เริ่มคาดเดาความสัมพันธ์ของสิ่งใกล้ตัว เช่น ในวันหนึ่งที่คุณครูพานักเรียนไปสำรวจบ้านของสัตว์บริเวณบ่อน้ำ เด็กๆ พบหางของกระรอกที่มีเลือดติด ทุกคนต่างตื่นเต้นกับสิ่งที่เห็น และต่างคาดเดาไปต่างๆ นานาว่าตัวของกระรอกหายไปไหน? ในห้องเรียนมีการถกเถียงกันอย่างมากมายว่า “ผู้ล่า” คือใคร เด็กๆ หาข้อมูลเกี่ยวกับสตว์นักล่าและสัตว์ที่กินกระรอกเป็นอาหาร  เมื่อเด็กๆ เริ่มเข้าใจความสัมพันธ์จากการสังเกตสิ่งที่อยู่ใกล้ตัวและเป็นรูปธรรมแล้ว ครูจึงนำพาให้เด็กๆ เข้าใจความสัมพันธ์ในรูปแบบอื่นๆ อีกจากการนำความรู้ของเพื่อนในห้องเรียนมาขยายและสรุปหน้าที่และความสัมพันธ์ของสิ่งต่างๆ ในระบบนิเวศ ผ่านกิจกรรมโยงใยความสัมพันธ์ 
นอกจากนี้ในวิชาจินตทัศน์ยังได้ออกแบบการเรียนรู้เรื่อง การทบทวนเหตุและผล โดยครูให้เด็กๆ เลือกสัตว์ที่ตนเองไม่ชอบหรือรู้สึกว่าสัตว์ชนิดนั้นไม่มีประโยชน์เลยและน่าจะหายไปจากโลกใบนี้มาคนละ ๑ ชนิด หาข้อมูลสัตว์ชนิดนั้นอย่างละเอียดประกอบด้วยการ พิจารณาข้อเสียและข้อดีของสัตว์ชนิดนั้น และคาดเดาสิ่งที่จะเกิดขึ้นถ้าหากสัตว์ชนิดนั้นสูญพันธุ์ไปจากโลกใบนี้ ระหว่างทำกิจกรรมนี้เด็กๆ ได้พิจารณาถึงประโยชน์ของสัตว์ชนิดต่างๆ ที่ตนเองไม่ชอบ ซึ่งโดยส่วนใหญ่แล้วจะเป็นสัตว์กลุ่มแมลง และสัตว์เลื้อยคลานต่างๆ ทำให้เห็นว่าแม้สัตว์เหล่านี้จะเป็นสิ่งที่น่ากลัว หรือเขาคิดว่ามันไร้ประโยชน์ แต่กลับมีคุณค่าต่อสิ่งอื่นๆ อีกมากมาย และเมื่อเด็กๆ ได้ทำกิจกรรมโยงความสัมพันธ์แล้ว กลับพบว่าสิ่งที่เขาไม่ชอบนั้นจะสามารถเชื่อโยงความสัมพันธ์มาสู่ตัวเขาได้ เช่น เด็กนักเรียนคนหนึ่งบอกว่าตนเองไม่ชอบยุงเพราะเขาแพ้ยุงเมื่อโดนยุงกัดจะมีอาการแพ้ และเขาพิจารณาว่าแต่ยุงมีประโยชน์ต่อปลาชนิดต่างๆ ในแหล่งน้ำเพราะยุงเป็นอาหารในธรรมชาติของปลา หากขาดยุงไปอาหารของปลาก็จะลดลง ปลาอาจจะตาย คนก็จะไม่มีปลากินนั่นเอง จากกิจกรรมนี้ทำให้เด็กๆ ได้ฝึกการมองสิ่งต่างๆ อย่างละเอียดมากยิ่งขึ้น ไม่ได้มองเพียงสิ่งที่ดี หรือด้านที่แย่เพียงอย่างเดียวเท่านั้น เชื่อมโยงไปสู่การมองเพื่อน การแก้ปัญหาต่างๆ ฝึกการพิจารณาสิ่งต่างๆ ให้รอบคอบมากขึ้น   
ในส่วนของเนื้อหาด้านสังคมศึกษาที่เรียนในภาคเรียนนี้คือ เรื่องหน้าที่ของตำแหน่งต่างๆ ในโรงเรียน ภายในชุมชนแห่งการเรียนรู้เพลินพัฒนานี้ มีบุคคลต่างๆ ที่ทำหน้าที่แตกต่างหลากหลายกันออกไป ทุกหน้าที่ล้วนมีความสำคัญ และเชื่อมโยงถึงเด็กนักเรียน ในทางใดทางหนึ่ง กิจกรรมเริ่มจาก เด็กๆ เริ่มสำรวจตำแหน่งต่างๆ ด้วยการฝึกการเก็บข้อมูลผ่านการสัมภาษณ์ การอ่านข้อมูลจากตารางง่ายๆ เรียนรู้มารยาทในการถามตอบและคุยกับผู้ใหญ่ การขออนุญาติ กล่าวขอบคุณ จากการสอนและสังเกตการณ์กิจกรรมนี้มีการปรับปรุงแผนการสอนมาแล้วสามปี ในเนื้อหาเดิมทำให้เห็นว่า พัฒนาการของแผนมีความกระชับ ใช้เครื่องมือบันทึกผลที่ทำให้เด็กอ่านข้อมูลได้ง่ายมากขึ้น ครูให้กติกาในการทำงานชัดเจน ส่งผลให้นักเรียนจัดการดูแลตนเองและทำงานของตนเองได้เป็นอย่างดี กิจกรรมสัมภาษณ์บุคคลในโรงเรียนนั้นทำให้เด็กๆ เห็นว่ายังคงมีบุคคลต่างๆ อีกมากมายที่ทำหน้าที่และมีความสำคัญต่อตัวเขาอย่างไรบ้าง และหากขาดตำแหน่งหน้าที่ใดไปก็อาจส่งผลกระทบถึงบุคคลอื่นๆ รวมทั้งตัวของนักเรียนด้วย 
ครูคาดหวังว่าการทำกิจกรรมทั้งสองส่วนนี้จะส่งผลให้เด็กๆ เกิดความเคารพธรรมชาติและสิ่งต่างๆ ที่อยู่รอบตัวที่ต่างทำหน้าที่ของตนเอง รวมถึงบุคคลอื่นๆ ที่ทำหน้าที่ต่างๆ ในโรงเรียนเพื่อเขา ในขณะเดียวกันก็มีเสียงสะท้อนจากบุคคลผู้ถูกสัมภาษณ์กลับมาเช่นเดียวกันว่าเมื่อถูกเด็กๆ ถามว่าหน้าที่และตำแหน่งนี้มีความสำคัญต่อโรงเรียนเพลินพัฒนาอย่างไร ขณะที่ตอบคำถามเด็กๆ นั้น ก็ทำให้ได้ตระหนักถึงหน้าที่และคุณค่าของตนเองด้วยเช่นเดียวกัน
หลังจากที่ได้เรียนรู้เนื้อหาทั้งสองส่วนแล้วในช่วงสัปดาห์ที่ ๖-๗ นักเรียนก็นำความรู้เหล่านี้มาสร้างเป็นชิ้นงาน “จดหมายถึงเพื่อนผู้ให้” โดยครูให้นักเรียนเลือกบุคคลในโรงเรียนที่นักเรียนรู้สึกประทับใจจากการไปสัมภาษณ์ข้อมูลเรื่องหน้าที่ของบุคคลในโรงเรียน นำมาเขียนบรรยายและกล่าวความรู้สึกที่มีต่อบุคคลนั้น พร้อมทั้งเปรียบเปรยบุคคลนั้นกับสิ่งที่อยู่ในระบบนิเวศ และให้เหตุผลสนับสนุนการเปรียบเปรย ในปีการศึกษานี้ครูมองเห็นพัฒนาการของเด็กๆ ในด้านการเขียนเปรียบเปรยได้อย่างสอดคล้องสัมพันธ์กับหน้าที่ของบุคคล ทำให้เห็นว่านักเรียนเกิดความเข้าใจสิ่งที่ได้เรียนรู้ที่ผ่านมาได้อย่างลึกซึ้ง เมื่อครูบอกว่าสิ่งที่เด็กๆ เขียนนั้นครูจะขออนุญาติส่งไปให้บุคคลเหล่านั้นอ่านจริงๆ ได้ไหม เสียงในห้องเรียนก็ร้องขึ้นด้วยความตื่นเต้น นักเรียนตั้งใจทำชิ้นงานเหล่านี้อย่างมาก พยายามเขียนด้วยลายมือบรรจง และบรรยายความรู้สึกของตนเองออกมา บางคนในขณะที่เขียนลงไปนั้นก็เล่าให้ครูฟังว่าทำไมถึงประทับใจและเลือกบุคคลนี้ ดังนั้นสิ่งที่เขียนในภาคเรียนนี้จึงเต็มเปี่ยมไปด้วยพลังและความตั้งใจของเด็กๆ ด้วย
เมื่อได้ทบทวนตนเองแล้วจึงทำให้เราได้เรียนรู้ว่า ความสำเร็จของการเรียนรู้ของครูและนักเรียนในภาคเรียนนี้ มีปัจจัยสำคัญที่เกิดจากการเรียนรู้และปรับปรุงพัฒนาจากสิ่งที่เราได้ทบทวนถึงข้อผิดพลาดที่ผ่านมา รวมถึงการมีวินัยการทำแผนการสอนการสังเกตการณ์ สะท้อนผลการสอนอย่างสม่ำเสมอ ส่งผลให้สามารถออกแบบกระบวนการเรียนรู้ การจัดทำสื่อการเรียนการสอน การออกแบบแบบทดสอบได้เหมาะสมกับผู้เรียนอย่างรวดเร็วมากยิ่งขึ้น 

