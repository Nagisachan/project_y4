

เมธาวดี  กุลรัตนะชัย  (ครูบี) : หน่วยดนตรีชีวิต 
 
…ชีวิตยามเช้าของเด็กๆ นั้นมีอะไรน่าสนใจมากเลย  บางทีเราโตเป็นผู้ใหญ่แล้วก็มักจะมองข้ามความน่าสนใจเล็กๆ น้อยๆ นั่นไปเหมือนกัน  แต่ถ้าเราลองสังเกตให้ดีเราจะเห็นตัวเราเมื่อตอนเด็กๆ อีกครั้งหนึ่ง  ซึ่งมันเป็นช่วงเวลาที่มีความสุขไม่น้อยเลยทีเดียว…
จากประสบการณ์ที่เราได้อยู่กับเด็กมานาน  จึงได้รู้ว่าเด็กสมัยนี้เปลี่ยนไปมากขึ้น  มีการเรียนรู้ได้มากขึ้นจากสื่อรอบๆ ตัวซึ่งมาจากการเปลี่ยนแปลงของโลกและมีวิทยาการใหม่ๆ ที่ทำให้เรียนรู้ได้สะดวกสบายมากยิ่งขึ้น แต่ในวิชาดนตรียังคงเป็นเรื่องของทักษะ  ที่จะต้องมีการฝึกฝน  พัฒนา  สร้างเสริม  สร้างสรรค์  รวมไปถึงมีความชอบในเสียงดนตรีไม่มากก็น้อยเพื่อเป็นแรงบันดาลใจในการเล่นดนตรีหรือทำกิจกรรมต่างๆ ร่วมกัน  โดยแรงบันดาลใจนี้จะไม่สามารถเกิดขึ้นถ้าเด็กไม่รักในความเป็นดนตรี
จะว่าไป…เด็กๆ โรงเรียนนี้มีพัฒนาการที่ดีมาก  มีความกล้าแสดงออก  มีความพร้อมและความสร้างสรรค์ที่บางทีเราที่เป็นครูยังรู้สึกได้ว่าคาดไม่ถึง  เห็นอายุยังน้อยๆ คิดว่าคงทำได้แบบง่ายๆ  บางคนทำออกมาดีจนเราต้องมองดูเลยทีเดียว  ตอนที่เราเริ่มมาเป็นครูที่โรงเรียนนี้  เข้ามาสังเกตการสอน  เข้ามาเรียนรู้วิธีการสอน  รู้สึกว่าตัวเองทำได้น้อยและยังไม่เข้าใจวิธีการ  กิจกรรมใน ๒ คาบที่จะต้องสอนมันต้องต่อเนื่อง  ครูจะต้องควบคุมชั้นเรียนให้ได้  เพราะวิชาดนตรีเป็นวิชาที่ไม่ได้มีโต๊ะเรียน  ไม่มีเก้าอี้  มีแต่ห้องกว้างๆ และเครื่องดนตรีจำนวนหนึ่งที่มาช่วยประกอบการสอนของเรา  เดี๋ยวก็สร้างสรรค์ท่าทาง  เดี๋ยวก็ร้องเพลง  เดี๋ยวก็เล่นเครื่องดนตรี  ครูจะต้องคอยจำชื่อเด็กให้ได้  โดยสำหรับเราการจำชื่อเด็กเป็นสิ่งหนึ่งที่สำคัญ  เพราะเวลาสอนหรือเรียกให้แสดงท่าทางเวลาที่ห้องเรียนกำลังสนุก  แต่เราเรียกชื่อเด็กเพื่อให้สร้างสรรค์ต่อไม่ได้  มันจะทำให้เรารู้สึกว่าอึดอัดทีเดียว  นี่ก็เป็นอีกจุดหนึ่งที่เราควรต้องทำในการเป็นครูที่นี่นั่นก็คือการจำชื่อนักเรียนทุกคนให้ได้  
ก่อนที่มาเป็นครูที่นี่ก็ได้เรียนในโรงเรียนที่มีเด็กนักเรียนในห้องหนึ่งประมาณ ๕๐-๖๐ คน  เรียนคาบละ ๕๐ นาที  วันๆหนึ่งเรียนประมาณ ๕-๖ วิชา  แบกเป้กันจนตัวเอียงเลยทีเดียว  เรียนดนตรีก็ ๕๐ นาที กว่าจะเดินมาถึงห้องซึ่งโดยมาก  ห้องเรียนดนตรีมักจะอยู่ห่างจากห้องเรียนหลัก นั่งฟังครูเช็คชื่อ  ให้นั่งดูโน้ตบนกระดาน  เตรียมสมุดเขียนโน้ตก็แทบจะหมดเวลาเรียนแล้ว  แต่โรงเรียนนี้เริ่มตั้งแต่เวลาในการเรียนดนตรีก่อน คือ  ๒ คาบ คาบละ ๔๕ นาที  เท่ากับได้มีเวลาเรียน ๑ ชั่วโมง ๓๐ นาทีเลยทีเดียว  แล้วเรียนอะไรกัน?!!
เริ่มต้นเด็กๆจะได้สร้างสรรค์ท่าทางตามจังหวะเข้ามาในห้อง  เพื่อเป็นการปรับบรรยากาศ  เรียนรู้จังหวะช้าเร็ว  การสังเกต  ว่าตอนนี้ใครเป็นผู้นำ  คนที่เป็นผู้ตามจะคอยทำท่าตามและคอยดูว่ามีการเปลี่ยนแปลงอะไร  หลังจากที่ทำกิจกรรมเตรียมความพร้อมไปซักพัก  ก็จะเข้าสู่เนื้อหาของวิชาดนตรี  แต่เราจะสอนให้เด็กได้เรียนรู้ผ่านสัญลักษณ์ก่อน  ถ้าจะสอนโน้ตก็หาอุปกรณ์อื่นมาใช้เรียนรู้แทน  จะสอนเรื่องเคลื่อนไหว  ก็ให้เด็กค่อยๆ เลียนแบบ  ทำซ้ำในหลายๆ รูปแบบ  เพื่อให้เด็กได้เห็นตัวอย่างก่อน  เมื่อมีต้นแบบ  ครูก็จะเริ่มให้เด็กได้สร้างสรรค์ท่าทาง  จังหวะหรืออื่นๆ ต่อไปทั้งในลักษณะทำเดี่ยวและกลุ่ม  ถ้าเรียนเรื่องเครื่องไหวแล้วดูเด็กเริ่มเหนื่อย  ก็เปลี่ยนกิจกรรมมาเป็นการร้องเพลงร่วมกับการเล่นเครื่องดนตรีประกอบ  ซึ่งการทำกิจกรรมทั้งหมดนี้ทางครูดนตรีจะมีการวางแผนและเตรียมตัวมาประมาณหนึ่งก่อน  เพื่อสามารถทำกิจกรรมร่วมกับเด็กๆ ได้และเด็กสามารถเรียนรู้ไปกับกิจกรรมได้ตามวัยและเนื้อหาที่เรียน  หลังจากที่ได้สร้างสรรค์  เรียนรู้  เคลื่อนไหว  เล่นเครื่องดนตรีกันไปแล้ว  ก็จะมาถึงช่วงสรุป  ที่ครูจะพาเด็กๆ ร่วมกันแสดงความคิดเห็นว่าวันนี้ได้เรียนรู้กิจกรรมอะไรกันไปบ้างก็จะเป็นการเสร็จสิ้นในเวลาเรียนดนตรี ๒ คาบนั้น
มีเรื่องที่เด็กได้เรียนรู้ไปจากคาบดนตรีชีวิตแล้วก็ติดตัวเขาไปแล้วโดยไม่รู้ตัว  การเล่นที่เขาเล่นทุกๆ วัน  การวิ่งช้า เร็ว  การเดินลงบันได  การสังเกตคนอื่นรอบตัวว่าเขาทำอะไร  การคิดในหลายๆรูปแบบ  ซึ่งในวิชาจะคอยแทรกวิธีคิดให้เขาไป  จังหวะมีอยู่รอบๆ ตัวเรา  เราใช้การเคลื่อนไหวทุกวัน  การใช้อารมณ์ความรู้สึกซึ่งในดนตรีก็มีเช่นเดียวกัน  จึงเป็นสาเหตุว่าทำไมโรงเรียนนี้เรียกวิชานี้ว่าดนตรีชีวิต  คนจำนวนหนึ่งใช้เวลาผ่อนคลายไปกับการฟังเพลง  ร้องเพลง  เรียนเต้น  ออกกำลังกาย  หรือแม้แต่งานพิธีกรรมต่างๆก็ใช้ดนตรีในการประกอบ  ซึ่งก็มีแนวทำนองดนตรีที่ฟังแล้วดูสบาย  สดชื่น  สร้างกำลังใจ  เศร้า  เพื่อตอบสนองความรู้สึกของคนฟัง  ดังนั้นเมื่อเด็กๆ ได้เริ่มเรียนรู้ทักษะทางดนตรีก็จะทำให้สามารถนำไปปรับใช้กับชีวิตประจำวันของเขาได้  โดยการนำไปปรับใช้นั้นก็ขึ้นอยู่กับความสามารถและความชอบในดนตรีของเด็กแต่ละคนนั้นๆ  ซึ่งหน้าที่ของครูคงทำได้แค่สอน  ให้วิธีการ  สร้างเสริมทักษะ  สร้างแรงบันดาลใจ  รวมถึงเป็นเบื้องหลังในการพาเขาให้สร้างผลงานที่ดีๆ ได้และมีความสุขกับดนตรีเหมือนกับที่ครูรักในดนตรีตอนนี้เช่นกัน….

