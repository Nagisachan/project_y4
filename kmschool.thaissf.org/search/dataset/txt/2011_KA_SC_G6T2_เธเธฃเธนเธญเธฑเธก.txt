
โครงการแก้ปัญหาชายฝั่งถูกการกัดเซาะบ้านขุนสมุทรจีน  อำเภอพระสมุทรเจดีย์   จังหวัดสมุทรปราการ

กิจกรรมที่ก่อให้เกิดการเรียนรู้มากที่สุด  คือ กิจกรรมการออกแบบโครงการแก้ปัญหาชายฝั่งถูกการกัดเซาะ  ซึ่งเป็นส่วนหนึ่งของกิจกรรมภาคสนามที่บ้านขุนสมุทรจีน อำเภอพระสมุทรเจดีย์  จังหวัดสมุทรปราการ โดยนักเรียนจะทำงานเป็นกลุ่มละ  ๔-๕ คน ออกแบบโครงการแก้ปัญหาชายฝั่งถูกการกัดเซาะที่ดีกว่าโครงการที่ผ่านมาในบ้านขุนสมุทรจีน ในเวลา ๑ ชั่วโมง หลังจากนั้นจะเป็นการนำเสนอโครงการที่ออกแบบให้กับคนในชุมชนบ้านขุนสมุทรจีน นักวิจัยที่เกี่ยวข้องกับการออกแบบเขื่อนสลายกำลังคลื่น ได้รับฟังและให้คำแนะนำเพิ่มเติม เพื่อมาปรับปรุงและทำงานต่อหลังจากกลับมาจากภาคสนามและนำเสนอใหม่ในงานชื่นใจได้เรียนรู้  
ชื่อ  นางสาวอัมภิณี  นามสกุล เลิศปีติวาณิชย์หน่วยวิชาที่สอน ธรรมชาติศึกษาและประยุกต์วิทยาระดับชั้นที่สอนประถมศึกษาปีที่ ๖
ความรู้ที่มีมาก่อน คือ นักเรียนจะต้องรับรู้ปัญหาชายฝั่งถูกกัดเซาะในพื้นที่ชุมชนบ้านขุนสมุทรจีนว่าเกิดจากสาเหตุใด  และส่งผลกระทบอย่างไรบ้าง โดยเริ่มจากเรียนรู้ในห้องเรียน ผ่านการทดลองการกัดเซาะชายฝั่ง การอ่านบทความเชิงวิชาการเกี่ยวกับสาเหตุของการกัดเซาะชายฝั่ง  รวมทั้งดูวิดีทัศน์เรื่องปัญหาชายฝั่งถูกกัดเซาะและการสร้างเขื่อนป้องกันรูปแบบต่าง ๆ  ทั้งในและต่างประเทศ จากนั้นนักเรียนจะได้เรียนรู้จากสถานที่จริงในการศึกษาภาคสนาม   ซึ่งกิจกรรมที่จะเสริมการเรียนรู้เพิ่มเติม คือ  การสำรวจสภาพพื้นที่ของชุมชน   สัมภาษณ์ชาวบ้านเกี่ยวกับวิถีชีวิตและผลกระทบจากปัญหาที่เกิดขึ้น  พร้อมทั้งเรียนรู้ทิศทางของลมที่มีอิทธิพลต่อชุมชน และศึกษาเปรียบเทียบข้อดี-ข้อเสีย ของเขื่อนแต่ละแบบที่ชุมชนและนักวิชาการพัฒนาและสร้างเพื่อรองรับปัญหาดังกล่าว 
โจทย์ของงาน  นักเรียนออกแบบโครงการแก้ปัญหาชายฝั่งถูกการกัดเซาะที่ดีกว่าโครงการที่ผ่านมาในบ้านขุนสมุทรจีน โดยศึกษาจากฐานข้อมูล ข้อดี-ข้อเสีย ของเขื่อนแต่ละแบบที่สร้างขึ้นมา  และเงื่อนไขที่ต้องคำนึงถึง คือ   ต้องเหมาะสมกับสภาพอากาศ   สภาพพื้นที่และทรัพยากร รวมถึงไม่กระทบกับวิถีชีวิตของคนในชุมชน เป็นต้น
ชิ้นงาน  แบบร่างโครงการแก้ปัญหาชายฝั่งถูกการกัดเซาะที่นักเรียนได้ร่วมกันออกแบบ
ประเด็นที่ได้เรียนรู้  กิจกรรมนี้ทำให้ครูเห็นศักยภาพของนักเรียนขณะร่วมกันออกแบบเขื่อนที่แต่ละคนได้แสดงเหตุผลและถกเถียงกันด้วยภาษาเชิงวิชาการ   แสดงให้เห็นถึงความคิดสร้างสรรค์และจินตนาการของนักเรียน  เพราะทุกคนรู้สึกถึงการมีส่วนร่วมในการคิดและเป็นเจ้าของโครงการ   ซึ่งเป็นภาพที่ครูไม่เคยเห็นมาก่อนในชั้นเรียน  ทำให้ครูตระหนักได้ว่าการให้ข้อมูลพื้นฐานที่สามารถต่อยอดให้เข้ากับแหล่งเรียนรู้จริง   ประกอบกับโจทย์ที่สามารถกระตุ้นการเรียนรู้นั้นสามารถดึงศักยภาพการเรียนรู้และความเป็นเจ้าของการเรียนรู้ของนักเรียนได้
ปัจจัยความสำเร็จ คือ ครูทำงานเป็นทีมทั้งในเรื่องของการเตรียมสื่อประกอบการเรียนการสอน  การค้นคว้าแหล่งข้อมูลที่หลากหลายและเหมาะสม  เพื่อให้นักเรียนได้ประสบการณ์เชิงประจักษ์ด้วยตนเอง นอกจากนี้คือการให้โจทย์และเงื่อนไขที่เหมาะสมกับความรู้เดิมของนักเรียน  ยิ่งไปกว่านั้น คือ การเปิดโอกาสให้นักเรียนได้เผชิญกับปัญหาและเรียนรู้การแก้ปัญหาด้วยตนเอง   จะทำให้เด็กเป็นเจ้าของการเรียนรู้และสามารถดึงศักยภาพการเรียนรู้และการทำงานของตนเองได้ดีที่สุด 
ประเด็นที่จะพัฒนาต่อ  คือ   นอกจากครูประยุกต์จะทำงานร่วมกันเป็นทีมแล้ว   ครูทุกคนในชั้น ๖   ยังต้องเข้าใจและมีส่วนร่วมในโครงการตั้งแต่เริ่มต้น  เพื่อที่จะส่งเสริมการเรียนรู้ให้นักเรียนได้อย่างเต็มที่   และยังเป็นการเปิดโอกาสให้ครูมีส่วนร่วมจนรู้สึกถึงความเป็นเจ้าของโครงการร่วมกับครูประยุกต์ ซึ่งจะทำให้ทั้งครูและนักเรียนมีเป้าหมายไปในทิศทางเดียวกัน  จนทำให้เกิดการเรียนรู้ที่ทดลองและปฏิบัติด้วยตนเอง  อีกประเด็นหนึ่งที่ควรพัฒนาคือการต่อยอดความรู้จากพื้นความรู้เดิมที่นักเรียนมี  เพราะจะทำให้เกิดการเรียนรู้ ที่ลึกซึ้ง เข้าใจถ่องแท้ จนสามารถพัฒนาไปสู่การเรียนรู้อื่นๆ ที่เกี่ยวข้องได้ 
