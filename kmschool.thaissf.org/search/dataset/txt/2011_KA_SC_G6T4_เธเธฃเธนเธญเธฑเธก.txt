

 ชีวิตที่เรียนรู้ … ของครูเพลิน 

ชื่ออัมภิณี  เลิศปีติวาณิชย์  (ครูอัม)
ธรรมชาติศึกษาและประยุกต์วิทยา  ชั้น ๖



กิจกรรมที่ก่อให้เกิดการเรียนรู้มากที่สุด  คือ  กิจกรรมการออกแบบต่อวงจรไฟฟ้าเพื่อทำให้หลอดไฟสว่างและรู้จักสมบัติของวงจรไฟฟ้าอนุกรมและขนาน   โดยครูจะให้อุปกรณ์ในการทดลอง เช่น สายไฟ  หลอดไฟ  ถ่านไฟฉาย กรรไกร สก็อตเทป ฯลฯ  และให้เงื่อนไขในการต่อวงจร 4 เงื่อนไข ซึ่งครูจะให้ทีละเงื่อนไข เมื่อนักเรียนแต่ละกลุ่มทำได้เงื่อนไขที่ 1 ได้  ครูก็จะให้เงื่อนไขถัดไปจนครบ 4 เงื่อนไข  โดยแต่ละกลุ่มไม่จำเป็นจะต้องทำทุกเงื่อนไขพร้อมกัน หลังจากนั้นนักเรียนแต่ละกลุ่มแลกเปลี่ยนผลการทดลองที่ได้ สรุปผลการทดลองวงจรไฟฟ้าแต่ละแบบและสัญลักษณ์ในวงจรไฟฟ้าลงก่อนที่จะบันทึกลงสมุดบันทึก  
 
ความรู้ที่มีมาก่อน คือไฟฟ้าคืออะไร การเกิดไฟฟ้าสถิตซึ่งเป็นการเกิดกระแสไฟฟ้าชั่วคราวไม่ต่อเนื่อง  จนนำมาสู่การทดลองไฟฟ้ากระแสและการต่อวงจรไฟฟ้าที่มีลักษณะเฉพาะของแต่ละวงจร 
  
โจทย์ของงาน  นักเรียนแต่ละกลุ่มออกแบบการต่อวงจรไฟฟ้าเพื่อทำให้หลอดไฟสว่าง  ซึ่งครูจะให้ทีละเงื่อนไขโดย  
เงื่อนไขที่  1  คือ  ทำให้หลอดไฟ 1 ดวงติด
เงื่อนไขที่  2  คือ  ทำให้หลอดไฟ  2 ดวงติด
เงื่อนไขที่  3  คือ  เมื่อครูตัดสายไฟ 1 เส้น  จะทำให้หลอดไฟ  2 ดวงดับ  
เงื่อนไขที่  4  คือ  เมื่อครูตัดสายไฟ 1 เส้น  จะทำให้หลอดไฟ  1 ดวงติด  แต่หลอดไฟอีก 1 ดวงดับ

ชิ้นงาน  การต่อวงจรไฟฟ้าอนุกรมและขนาน
ประเด็นที่ได้เรียนรู้  กิจกรรมนี้ทำให้ครูเห็นศักยภาพของนักเรียนแต่ละคนและแต่ละกลุ่มที่ร่วมกันออกแบบการต่อวงจรไฟฟ้าของตนเอง  ซึ่งแสดงให้เห็นถึงการแก้ปัญหาของนักเรียนบางคน เช่น บางคนเรียนรู้จากการลองผิดลองถูก บางคนจะวางแผนก่อนลงมือปฏิบัติ  ในขณะที่บางคนจะใช้การสังเกตจากเพื่อนปฏิบัติก่อนแล้วจึงคิดต่อยอดจากเพื่อนหรือนักเรียนบางคนจะไม่กล้าลงมือปฏิบัติแต่จะอธิบายในเชิงทฤษฎีที่ตนเองรู้มาก่อนให้เพื่อนในกลุ่มฟัง เป็นต้น จึงทำให้ครูได้เรียนรู้ถึงการเรียนรู้ของนักเรียนแต่ละคนที่ชัดเจนขึ้น  จากการออกแบบการต่อวงจรไฟฟ้าร่วมกัน  แต่สิ่งสำคัญคือเห็นความตื่นรู้ของนักเรียนในการที่จะต่อวงจรให้ได้  เพื่อจะได้เงื่อนไขถัดไป  
  นอกจากนี้นักเรียนบางกลุ่มสามารถทำได้ครบทุกเงื่อนไขได้อย่างรวดเร็ว  ครูจึงต้องให้เงื่อนไขเพิ่มสำหรับกลุ่มที่ทำได้เร็ว เช่น ทำให้หลอดไฟ 3 ดวงติด หรือนำไปสู่การออกแบบการต่อวงจรผสมซึ่งเป็นลักษณะการผสมผสานของวงจรอนุกรมและวงจรขนาน  และสามารถทำได้นอกเหนือจากที่ครูคาดหวังไว้  รวมทั้งได้ความรู้ใหม่เรื่องการเกิดไฟฟ้าลัดวงจรขณะที่ทำโดยที่ครูไม่ต้องสอน  แต่เกิดจากการเรียนรู้ที่เกิดจากการปฏิบัตินักเรียน









ปัจจัยความสำเร็จ คือ ครูมีประสบการณ์จากการสอนเรื่องนี้มาก่อน  จึงทำให้ครูรู้ว่าจะเกิดอุปสรรคอะไรขณะเรียนรู้  เงื่อนไขที่จะให้ควรจะมีลำดับอย่างไร   หรือการมีครูเกศที่มาช่วยสังเกต สะท้อนการทดลองก่อนหน้านี้ และมาช่วยในการออกแบบ เตรียมสื่อ ทำให้ครูมีความมั่นใจและผ่อนคลายมากขึ้นในการเข้าห้องเรียน   จึงทำให้ครูพร้อมเปิดใจในการเรียนรู้ในสภาวะต่าง ๆ ที่จะเกิดขึ้นในขณะที่นักเรียนแต่ละกลุ่มลงมือปฏิบัติ

 ประเด็นที่จะพัฒนาต่อ  คือ   ครูประยุกต์ในทีมเดียวกันที่มีรู้ความถนัด ทักษะที่ชำนาญกว่ามาช่วยในการออกแบบแผนการสอน เตรียมสื่อ ในบางเนื้อหาการเรียนการสอน  ก็ช่วยทำให้การสอนมีความสมบูรณ์มากขึ้น  ทำให้ครูผู้สอนมีความพร้อมมากขึ้น   ถึงแม้ครูผู้ร่วมออกแบบจะอยู่คนละระดับชั้นการสอนกัน  ซึ่งถ้ามีโอกาสแลกเปลี่ยนหรือช่วยกันในการออกแบบแผนการสอนกันมากขึ้น  จะทำให้แผนการสอนในแต่ละระดับชั้นมีความชัดเจนและสมบูรณ์มากยิ่งขึ้น
  
