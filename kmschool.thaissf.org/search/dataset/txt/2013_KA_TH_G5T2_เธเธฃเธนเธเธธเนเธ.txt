


 
“ความเพียร” ก่อเกิดความเป็นเจ้าของ
             
                  จินตนา   กฤตยากรนุพงศ์  (ครูปุ๊ก)




วิริยะ คือ ความเพียร ความพยายาม  ความกล้าที่จะลงมือทำ  เป็นความหมายที่ดีและตรงกับเทอมที่นักเรียนกำลังเรียนอยู่เลย  จึงเกิดความคิดว่าถ้าเรานำเรื่องความพยายามมาเป็นหัวข้อให้นักเรียนในการเขียนความเรียงและค่อย ๆ ก้าวไปสู่การแต่งกาพย์ฉบัง ๑๖ น่าจะเป็นขั้นบันไดที่ก้าวอย่างช้า ๆ เพราะว่าเป็นเรื่องที่ใกล้ตัวนักเรียนคงจะมีเรื่องราวที่เกี่ยวกับความพยายามอยู่บ้าง
ความรู้สะสมที่มีมาก่อนด้านทักษะคือนักเรียนสามารถเขียนความเรียงได้  เข้าใจและรู้วิธีการเขียนย่อหน้าว่าควรมีประโยคที่เป็นใจความสำคัญรวมทั้งรู้ฉันทลักษณ์ของกาพย์ฉบัง ๑๖  ด้านของเนื้อหานักเรียนได้เรียนรู้และทำกิจกรรมเกี่ยวกับเรื่อง “แม่” มาก่อน  ทำให้รับรู้และเข้าใจความรู้สึกได้ดีเมื่อพูดถึงคำ ๆ นี้  ทำให้เกิดแรงบันดาลใจโดยการหา Clip ที่มีความเกี่ยวข้องกับการใช้ความพยายาม 
กระบวนการในการสอน เริ่มจากสร้างแรงบันดาลใจโดยเปิด Clip เรื่องแม่กบช่วยลูกกบจากบึงน้ำแห้งไปบึง
น้ำใหญ่  ครูตั้งคำถาม “นักเรียนได้เรียนรู้อะไรจากการดู Clip เรื่องนี้”
คำตอบที่นักเรียนแสดงความคิดเห็น
- แม่ต้องพยายามทำทุกอย่างเพื่อลูก  ความพยายามอยู่ที่ไหน ความสำเร็จอยู่ที่นั่น
 - แม่กบพยายามสู้เพื่อลูก ช่วยผู้ที่เดือดร้อน
- แม่กบรักลูกกบ เพราะผมได้เห็นแม่กบพยายามถีบดินเป็นทางเพื่อให้ลูกกบลงสู่แม่น้ำ
- ได้รู้เรียนรู้เกี่ยวกับวิถีชีวิตของกบและลูกอ๊อด  ตอนแรกกบจะหาสถานที่เลี้ยงดูที่ปลอดภัย  มีน้ำ  นานวันเข้า น้ำระเหยออกไป  แม่กบก็ต้องขุดดินทำทางเชื่อมต่อให้อยู่รอด  แสดงถึงความรักและการห่วงใยที่จะต้องปกป้องลูกของ
ตัวเอง  สรุปว่าแม้แต่แม่ของกบก็ยังมีความรักต่อลูกมากเหมือนมนุษย์
 - ไม่ว่าจะเป็นสัตว์หรือเป็นคนแม่ก็รักลูก  เพราะพอแม่กบเห็นน้ำแห้งลงเรื่อย ๆ ก็พยายามขุดดินให้เป็นทางน้ำ
 เพื่อให้ลูกอ๊อดรอด คือการเสียสละของแม่เพื่อให้ลูกอ๊อดมีชีวิตรอด
 - เห็นความเสียสละของแม่ที่จะช่วยเหลือลูก  ซึ่งแม่อดทนและพยายามดันดินให้เชื่อมกับแหล่งน้ำลูกอ๊อดก็จะ
รอด
 - แม่พยายามทำให้ลูกได้รอดตาย เพราะลูกอยู่ในที่ ที่ไม่มีน้ำ แม่ก็เลยขุดเพื่อให้ลูกมีน้ำและให้ลูกออกมาอยู่ในที่ที่มีน้ำมากกว่าจะได้ไม่ตาย  ถ้าเราพยายามทำสิ่งไหนอย่างเต็มที่เราก็จะทำสำเร็จ
จากนั้นครูได้ให้นักเรียนช่วยกันสกัดคลังคำจากเรื่อง “แม่กบ” ร่วมกัน  นักเรียนหลายคนคิดคลังคำได้ดีและน่าสนใจ

พากเพียรมุ่งมั่น    ฮึดสู้       จริงจังกล้าหาญฝันใฝ่      แข่งขันฟันฝ่า เข้มแข็งอดทน    บากบั่น      จดจ่อแข็งขันเด็ดเดี่ยว     แกร่งกล้าฝึกฝน หนักแน่น แน่วแน่       อดกลั้น      ตั้งใจเหน็ดเหนื่อย สงบ      พยายามความสำเร็จ






ซึ่งในขณะเดียวกันนั้นครูก็ได้แลกเปลี่ยนเรื่องเล่า “ความพยายามของครู” เพื่อเป็นตัวอย่างให้กับนักเรียน  ในตอนนั้นสภาพห้องเงียบสงบ นักเรียนทุกคนตั้งใจและพร้อมฟังมาก  เรื่องมีอยู่ว่า........

เมื่อตอนที่ครูปุ๊กเรียนอยู่ชั้น ป.๑ ครูให้วาดรูปลายไทยไปส่งคนละ ๑ ภาพ  โดยให้ไปดูจากตัวอย่างอะไรก็ได้ที่คิดว่าเป็นลายไทย  ซึ่งเป็นการบ้านที่ยากเนื่องจากว่าตนเองไม่ค่อยมีพรสวรรค์ทางด้านนี้เพราะว่าวาดรูปไม่เก่งเลย  เมื่อกลับถึงบ้านก็เริ่มหาตัวอย่างที่เป็นลายไทย   หานานมากเพราะไม่เข้าใจว่าลายไทยคืออะไรเลย  พอดีหันไปเห็นเหล็กดัดหน้าต่างมีลักษณะเป็นรูปคล้ายดอกบัวก็เดาว่าน่าจะเป็นลายไทยได้จึงลงมือวาด   พยายามวาดตามอยู่นานก็วาดไม่ได้และไม่เหมือนตัวอย่างสักที  ทำให้เปลี่ยนกระดาษไปหลายแผ่นมากมาย  ร้องไห้ไปตั้งหลายรอบและก็หยุดวาดในทันที  ไม่นานก็กลับมาเริ่มต้นวาดใหม่อีกครั้งเพราะถ้าไม่วาดภาพจะไม่มีงานส่งครูแน่นอน  จึงลองดูใหม่เริ่มต้นโดยนำกระดาษไปวางทาบที่เหล็กดัดและร่างตามไปก่อน  แล้วค่อยนำมาวาดต่อแต่ภาพในกระดาษดูเบี้ยวมากใช้ไม่ได้อยู่ดี  จึงพยายามวาดครั้งสุดท้าย    ลบอยู่หลายรอบมากและก็วาดจนเสร็จมีงานไปส่งครู   คิดว่าเราทำดีที่สุดแล้ว  ซึ่งพอครูเห็นรูปที่วาดก็ถามว่าดูลายไทยมาจากไหนสวยงามดีแตกต่างจากเพื่อน ๆ คนอื่น ๆ เลย  ตอนนั้นรู้สึกดีใจมากที่ครูชื่นชม

หลังจากนั้นครูก็เปิดโจทย์สถานการณ์ “เขียนความเรียง ๑ ย่อหน้าเรื่องความพยายามของฉัน” นักเรียนส่วนใหญ่ลงมือทำในทันที  บางคนถามว่าเรื่องความพยายามนั้นจำเป็นต้องประสบความสำเร็จอย่างเดียวหรือเปล่า  ถ้ายังไม่ประสบความสำเร็จสามารถเขียนได้ไหม  ครูตอบในทันทีว่าได้ถ้าเรื่องราวนั้นนักเรียนได้ใช้ความพยายามของตนเองอย่างเต็มที่แล้ว 
 
ผลลัพธ์ที่เกิดขึ้นกับนักเรียน
นักเรียนสามารถเขียนความเรียงได้อย่างลื่นไหล
นักเรียนส่วนหนึ่งสามารถไปสู่การแต่งกาพย์ฉบัง ๑๖ ได้และแต่งได้ดี 
เมื่อถึงกระบวนการแลกเปลี่ยนทุกคนมีความกระตือรือร้นสนใจที่จะฟังเรื่องความพยายามของเพื่อนและสามารถสรุปความคิดร่วมกันได้
นักเรียนมีความเป็นเจ้าของชั้นเรียนอย่างเห็นได้ชัด
ปัจจัยความสำเร็จในการจัดการเรียนการสอน
โจทย์ “ความพยายาม” เป็นเรื่องใกล้ตัว
แรงบันดาลใจ “เรื่องแม่กบช่วยลูกกบ” มีความเข้มข้น เข้าถึงใจและเป็นตัวส่งเข้าโจทย์ได้ดี
เนื้อหาของเแรงบันดาลใจเป็นตัวอธิบายนิยามของคำว่า “ความพยายาม” ได้ชัดเจน
ได้สะสมคลังคำเกี่ยวกับ “ความพยายาม” ก่อนเขียนความเรียงและแต่งกาพย์ฉบัง ๑๖
โจทย์ไปกระตุ้นสิ่งที่เด็กเป็น คือ เด็กในวัยชั้น ๕ เป็นช่วงของการสร้างตัวตน โจทย์ที่ให้เขียนถึงความเป็นตัวเองได้เข้าไปตอบสนองความต้องการนั้นพอดี
มีเงื่อนไขของโจทย์ที่ตอบสนองศักยภาพของเด็กทุกระดับความสามารถ
ลำดับของโจทย์หรือการให้งานเป็นลำดับจากง่ายไปหายาก คือ คิดคลังคำ เขียนความเรียง แต่งกาพย์ฉบัง ๑๖
ครูได้แลกเปลี่ยนประสบการณ์ “เรื่องความพยายามของครู” เป็นตัวอย่างก่อนให้นักเรียนเริ่มเขียนความเรียงของตนเองทำให้นักเรียนเห็นภาพการเล่าเรื่องได้ชัดเจนขึ้น

ตัวอย่างผลงานของนักเรียน
ตัวอย่างที่ ๑

ฉันมีเป้าหมายในช่วงเรียนประถม คือ การเป็นนักดนตรี  ฉันก็ไม่รู้ว่ารักดนตรีตั้งแต่เมื่อไหร่  แต่จำได้ว่าครั้งแรกที่ฉันเห็นโรงเรียนสอนดนตรี  ตอนนั้นเป็นช่วงของการเปิดโรงเรียน  ฉันจำความรู้สึกนั้นได้ดี  นาทีที่ฉันรู้สึกอยากเรียนพิเศษมาก ฉันเอ่ยปากขอเรียนดนตรี  แม่สนับสนุนฉันจึงได้เข้าเรียน วิชาแรกที่ฉันเรียน คือ อีเล็กโทน  ฉันชอบมาก ๆ แม่จึงให้น้องชายเรียนด้วย  และฉันก็เรียนเปียโนเรียนได้ ๔-๕ ปี ชอบดนตรีมากจึงเรียนไวโอลิน ฉันจะตั้งใจบรรลุเป้าหมายให้สำเร็จ

ฉันนั้นมีความอดทนขยันฝึกฝน
เพื่อจะเป็นนักดนตรี
มีเป้าหมายที่ยิ่งใหญ่พยายามแก้ไข
ในเรื่องที่ไม่สำเร็จ
ทุกครั้งมีความท้อแท้แต่ว่าคุณแม่
คอยให้กำลังใจฉัน
ฉันจึงมีความตั้งใจเพื่อที่จะให้
บรรลุเป้าหมายอย่างภูมิใจ

                            ด.ญ. นภสร    ศรีปาน  (ฟ้า) ชั้น ๕/๒


ตัวอย่างที่ ๒


สิ่งที่ผมเคยพยายาม คือ ผมเคยพยายามที่จะเก็บเงิน ๕๐๐ บาท ภายใน ๒ เดือน เป็นความพยายามที่ผมภูมิใจมากที่สุดและผมจะนำเงินที่ผมเก็บได้ไปออมไว้ที่ธนาคารจะได้มีดอกเบี้ยและผมจะใช้อย่างรู้คุณค่าและจะไม่ใช้เงินอย่างสิ้นเปลือง

ฉันเก็บเงินห้าร้อยบาทไม่ให้เงินขาด
นำไปฝากธนาคาร
ฝากมากจิตใจเบิกบานมีเงินใช้นาน
อย่าใช้เงินอย่างสิ้นเปลือง

             ด.ช. ธนภัทร    ลายวงศ์เลิศ (แจม) ชั้น ๕/๒


