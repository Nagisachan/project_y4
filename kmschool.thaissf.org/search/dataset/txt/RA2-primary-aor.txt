
ความเข้าใจมาจากการลงมือทำ ไม่ได้มาจากที่ครูสอน
ครูพัชรี  อนันต์ทรัพย์สุข (ครูอ้อ)

ถึงอ้อ
วันนี้ฉันเขียนจดหมายถึงเธออีกฉบับหนึ่ง เพราะจริงๆ ฉันมีเรื่องเล่าประสบการณ์จากการสอนมากมาย ความประทับใจหลังจากสอนแล้วเด็กๆ เข้าถึงคอนเซปต์ จนทำให้ฉันก็ภูมิใจไม่น้อย แต่อย่างว่าหลายเรื่องก็ไม่ประสบความสำเร็จ แต่เธอเชื่อไหม อย่างน้อยชั่วโมงเหล่านั้นมันทำให้ฉันสอนดีขึ้นในปีถัดไป
เธอว่าเธอจะทำให้เด็กเข้าใจโจทย์หมูๆ โจทย์นี้ได้อย่างไร ๑ ตารางเมตร เท่ากับกี่ตาราเซนติเมตร ถ้าเป็นเธอจะสอนอย่างไร ฉันว่ามันง่ายนิดเดียว ก็วาดรูปสี่เหลี่ยมแล้วก็เขียนให้เห็นด้านกว้างยาว ด้านละ ๑ เมตร แล้วก็ถามว่า ๑ เมตรเท่ากับกี่เซนติเมตร ก็เขียน ๑๐๐ ซม.ลงไปตรงด้านกว้างและยาวนั่นแหละ (เอ่อ จริงๆ ก็ด้านเท่ากันอ่ะนะ) เด็กๆ เรียนมาแล้วว่าถ้าจะหาพื้นที่ต้องเอาด้านกว้าง x ยาว ก็ได้คำตอบ ง่าย จบ แต่เอ่อ... ไม่จบ เด็กที่เข้าใจมีไม่ถึง ๑ ใน ๔ ของห้อง แต่เด็กเขาก็กลัวครูเหนื่อยมั้ง เขาก็ดูเหมือนเข้าใจ แต่ฉันพบว่าเด็กไม่เข้าใจจริงๆ 
ในปีนี้ฉันจึง... เอ้า! เด็กๆ จับกลุ่ม ครูมีกระดาษหนังสือพิมพ์ ๓ แผ่น สก็อตเทป และไม้เมตร ๑ อัน ช่วยกันสร้าง ๑ ตารางเมตรขึ้นมา เด็กๆ ชอบมาก กระตือรือร้นจริงๆ จากนั้นให้ตีตาราง ๑ เซนติเมตรให้เต็มแผ่น พร้อมกับถามว่า ๑ ตารางเมตรมีกี่ตารางเซนติเมตร มีบางคนตอบได้แบบมั่นใจ ๑,๐๐๐ ตารางซม. บางคนก็ตอบถูกนะ แต่จะกี่คนในหนึ่งห้อง จากนั้นบางส่วนก็ตีเส้นไปสักพักก็เริ่มบอกว่า ไม่น่าใช่ สักพักเขาก็ตอบถูก จากเวลาและข้อจำกัดทำให้ต้องหยุด เด็กบางคนก็ยังตอบไม่ถูกอยู่ แต่ฉันก็เห็นว่ามีคนที่เข้าใจมากขึ้น และอย่างน้อยเขารู้วิธีการว่าจะหาคำตอบได้อย่างไร และความรู้สึกเชิงจำนวนว่า ๑ ตารางเมตร ไม่ใช่ ๑๐๐ หรือ ๑๐๐๐ ตารางเซนติเมตรแน่นอน 


ครูอยากบอกว่า...
ครั้งนี้เป็นการเรียนรู้ที่มีค่าทั้งของครูและนักเรียน ครูได้รู้ว่าการให้นักเรียนได้ลงมือปฏิบัตินั้นได้อะไรมากกว่าคำตอบ เพราะเป้าหมายของการสอนไม่ได้อยู่ที่คำตอบแต่เพียงอย่างเดียว หากแต่อยู่ที่นักเรียนได้เครื่องมือ วิธีการ และมีประสบการณ์ในการแก้ปัญหา
