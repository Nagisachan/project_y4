
4783255-413698‘ครู’ จัดดอกไม้
‘ดอกไม้’ จัดใจ ‘ครู’ 
ศูนย์การเรียนรู้ทุ่งสักอาศรม  จ.สุพรรณบุรี
ครูนิ่ม รังสิยา ปานดำ
วิถีเรียนรู้ วิถีทุ่งสักอาศรม       
ศูนย์เรียนรู้ทุ่งสักอาศรมเป็นแหล่งเรียนรู้ชีวิต ธรรมชาติ ภูมิปัญญา การศึกษา วัฒนธรรม สังคมวรรณกรรม ปรัชญา และแนวคิดต่างๆ ผ่านกระบวนการฟัง พูด อ่าน เขียน คิด ผัสสะ ฝึกปฏิบัติ เสวนา สัมมนา อบรม โดยเน้นการเรียนรู้แบบชีวิตเป็นศูนย์กลาง [LifeCenter] และพัฒนาความงอกงามจากภายในอีกทั้งยังจัดเป็น Home Stay เชิงอุดมคติและอุทยานกวีที่รับจัดดอกไม้ทางจิตวิญญาณ ฯลฯ 
-1143000199390จากคำขึ้นต้นภายในบล็อคส่วนตัวของศูนย์การเรียนรู้ทุ่งสักอาศรม ของครูกานท์ ผศ.ศิวกานท์ ปทุมสูติ ที่แนะนำศูนย์การเรียนรู้แห่งนี้ บอกถึงแนวทางการเรียนรู้ตามแนวทางเฉพาะ  ที่ไม่เหมือนกับแหล่งเรียนรู้อื่น ๆ  การสอนของครูผู้เป็นนักเขียน ครู  อาจารย์มหาวิทยาลัย นักวิชาการผู้เชี่ยวชาญวิชาภาษาไทย ด้วยชื่อเสียงอันเป็นที่ประจักษ์ทั้งผลงาน  การยกย่อง  และรางวัลจากสถาบันต่าง ๆ ทั้งในด้านวรรณกรรม และแวดวงการศึกษาตลอดระยะเวลาที่รับราชการ    ภายหลังที่ลาออกจากราชการแล้ว ด้วยความรู้ และประสบการณ์ที่สั่งสมมาทั้งหมด ครูกานท์จึงอุทิศตนเอง และบ้านในร่มเงาสัก “ทุ่งสักอาศรม” ณ ต.จรเข้สามพัน  อำเภออู่ทอง จังหวัดสุพรรณบุรีให้กลายเป็นแหล่งเรียนรู้สำคัญสำหรับการเรียนรู้ชีวิตดังที่กล่าวไว้ข้างต้น ให้กลายเป็นอุทยานกวีสำหรับจัดดอกไม้ทางจิตวิญญาณให้กับทุกคนที่สนใจ  
ในภาคเรียนวิมังสา  ปีการศึกษา ๒๕๕๖ หน่วยวิชาวิชาภูมิปัญญาภาษาไทย  มานุษกับโลก และคณะครูชั้น ๓ ได้จัดกิจกรรมการเรียนรู้ อ่าน คิด เขียน เรียนรู้อย่างสร้างสรรค์ ให้กับนักเรียนชั้นประถมศึกษาปีที่ ๓ เป็นการส่งท้ายการเรียนรู้ในฐานะนักเรียนชั้นประถมต้น ด้วยกิจกรรมที่เน้นไปในด้านการฝึกฝนการอ่าน คิด เขียน และใช้ชีวิตอยู่ภายในศูนย์การเรียนรู้ทุ่งสักอาศรม  ในช่วงวันที่ ๑๓ – ๑๕ กุมภาพันธ์ โดยการแบ่งนักเรียนออกเป็นสองรุ่น ใช้เวลาศึกษาเรียนรู้เป็นเวลาหนึ่งวันครึ่ง  โดยมีวิทยากรสองท่านเป็นผู้ให้ความรู้ และนำนักเรียนทุกคน ‘ฝึกอ่าน ฝึกคิด ฝึกเขียน’ คือ  ครูกานท์  ศิวกานท์  ปทุมสูติ  ผู้เป็นเจ้าของอุทยานกวีแห่งนี้  และครูก้อย  อาจารย์ในดวงตา ปทุมสูติ บุตรสาวของครูกานท์  ซึ่งเป็นลูกไม้ที่หล่นไม่ไกลต้น ทั้งยังผลิดอกออกผลเป็นผลงานคุณภาพจนได้รับเลือกเป็นนักเขียนรางวัลลูกโลกสีเขียวประจำปี ๒๕๕๕  ตลอดระยะเวลาที่อยู่ภายในทุ่งสักอาศรม คณะครูของเพลินพัฒนาทุกคนเองก็ได้กลายเป็น ‘นักเรียนของครูกานท์’ ไปพร้อมกับเด็ก ๆ  ชั้น ๓ ทุกคนด้วย  
เมื่อเด็ก ๆ ของครูอ่าน ครูจะอ่านไปพร้อม ๆ กัน   
เมื่อเด็ก ๆ เขียน  ครูจะร่วมเขียน  
และทุกครั้งที่เด็ก ๆ คิด  ครูจะช่วยคิดไปพร้อม ๆ กันด้วย   
-1209675266065นี่คือเรื่องสำคัญที่ครูกานท์มักเน้นย้ำให้ครูทุกคน ‘ทำ’ เสมอ  คือ ไม่ว่าสิ่งใดที่ครูมอบหมายให้นักเรียนก็ตาม  ครูจะต้องทำตามไปด้วย   ยิ่งได้ทำไปพร้อม ๆ กันด้วยจะยิ่งดี  เพราะจะทำให้นักเรียนเกิดความศรัทธาในตัวของครูผู้สอนมากขึ้น  รวมถึงเป็นการสร้างแรงบันดาลใจให้กับเด็ก ๆ ที่จะเป็นแบบอย่างครู และแน่นอนว่า ครูกานท์เองก็ได้ร่วมทำกิจกรรมทุกอย่างไปพร้อม ๆ กับเด็กด้วย  ไม่ว่าจะเป็นกิจกรรมเขียนบันทึกสั้น ๆ จากการได้เข้ามาทุ่งสักอาศรม  กิจกรรมเขียนบันทึกตามคำบอก  หรือกระทั่งกิจกรรมอ่านคิดอย่างมีอุปมา  เมื่อครูให้เด็ก ๆ ได้นำเสนอผลงานของตน  ครูกานท์จะนำผลงานที่ได้เขียนไว้ขึ้นมาอ่านด้วย  เป็นการตอกย้ำคำที่ครูกานท์ได้บอกไว้ก่อนหน้านี้    เพราะดวงตาของเด็ก ๆ ทุกคนต่างมองครูกานท์ด้วยประกายของความศรัทธาจากหัวใจ  และพร้อมที่จะเรียนรู้ทุกสิ่งที่ครูกานท์มอบให้ 
 “ตัวอย่างที่ดีมีค่ากว่าคำสอน” 
  ครูในฐานะแม่พิมพ์  จึงจำเป็นต้องเป็น ‘ต้นแบบ’ ที่ดีให้กับนักเรียน   เพราะครูไม่ได้เพียงสอนสั่งความรู้เท่านั้น   แต่ยังเป็นพิมพ์ชีวิต  และต้นแบบที่สำคัญให้กับชีวิตของเด็ก ๆ ที่จะเติบโตเป็นอนาคตของชาติ   การสอนให้เด็กคนหนึ่งเป็นคนดี  ไม่ได้มีค่ามากเท่ากับครูเป็นคนดีให้ดู  หรือการสอนให้เด็กรักการอ่าน แต่ถ้าครูไม่รักการอ่าน เด็ก ๆ จะรักการอ่านได้อย่างไร  การสั่งให้เด็ก ๆ ทำงานเองก็เช่นกัน  ครูต้องทำได้  และควรทำไปพร้อม ๆ กันกับเด็ก เพื่อให้เกิดแรงกระตุ้นทางบวก เป็นการบอกทางอ้อมว่า “ครูทำได้  พวกหนูก็ทำได้”      
การพานักเรียนชั้น  ๓ ไปทุ่งสักอาศรมครั้งนี้ ไม่ได้มีเพียงเด็ก ๆ เท่านั้นที่ได้รับความรู้  เพราะครูกานท์ไม่ได้สอนเฉพาะเด็ก ๆ  เพียงเท่านั้น  หากยังแทรกเทคนิคการสอนที่เป็นประโยชน์ ผ่านกิจกรรมการเรียนรู้ต่าง ๆ ที่ครูสามารถนำไปประยุกต์ใช้ได้ในห้องเรียน  เช่นการให้เวลาในการทำงาน โดยไม่บีบคั้นให้นักเรียนเกิดความเบื่อหน่าย หรือกลัวที่จะทำ  การให้กำลังใจกับทุกผลงานที่นักเรียนทำ   การตั้งคำถาม โดยไม่เฉลยคำตอบ  เพื่อไม่ให้คำตอบของครูกระทบกระเทือนความสร้างสรรค์   ‘เผยเท่าที่ควรเผย ’ และ ‘เหลือพื้นที่ให้คิด’   การเล่านิทานจึงไม่จำเป็นต้องมีบทสรุปที่แน่นอนตายตัวเสมอไป คำว่านิทานเรื่องนี้สอนให้รู้ว่า..... อาจไม่ได้สอนได้ดีเท่ากับให้เด็ก ๆ ได้ครุ่นคิดโดยไม่ปิดกั้นจินตนาการเชื่อมโยง   
-180975372745แนวคิดของการเรียนรู้แบบทุ่งสักอาศรมไม่มุ่งเน้นให้ผลงานสัมฤทธิ์ออกมาแบบไม่มีที่ติ หรือเน้นการแข่งขันเพื่อให้ได้เป็นที่หนึ่ง  แต่เป็นการเคลื่อนไหวของความรู้สึกที่มาจากผัสสะ การสร้างสิ่งแวดล้อมและทำให้เด็ก ๆ ได้รู้จักธรรมชาติจะทำให้เกิดความงามในจิตใจ  ครรลองของความงามเหล่านี้จะทำให้เด็ก ๆ ได้เติบโตทางความคิด  ปัญญา และเห็นแง่งามในชีวิตมากกว่ามุ่งหวังเติบโตขึ้นไปแก่งแย่งแข่งขันในสังคมโลก เหมือนกิจกรรมสุดท้ายที่นักเรียนชั้น ๓ ทุกคนได้เข้าไปสัมผัสกับต้นสักที่รายล้อมอยู่รอบ ๆ ทุ่งสักอาศรมด้วยการกอดและรับฟังเสียงของต้นสัก  น่าแปลกที่เด็กบางคนที่เติบโตภายในเมืองใหญ่สัมผัสได้ถึงพลังที่แผ่ออกมาจากต้นสัก  และกล่าวกับครูกานท์ว่าได้ยินเสียงความเคลื่อนไหวที่อยู่ภายในลำต้นสูงใหญ่ หรือแม้กระทั่งรับรู้ถึงความอบอุ่นขณะกอดต้นสักใหญ่นั้นได้อย่างน่ามหัศจรรย์   
อุทยานกวีที่ทุ่งสักอาศรม ไม่ได้บ่มเพาะความคิด  การฝึกฝนการอ่าน หรือการเขียนเพียงเท่านั้น  หากยังเป็นแบบอย่างในด้านครรลองชีวิตเรียบง่าย อยู่กับธรรมชาติของครูกานท์  ยังทำให้ดอกไม้ภายในดวงตา  และดวงใจของเด็ก ๆ แย้มบานด้วย  ดอกไม้แห่งจิตวิญญาณอันบริสุทธิ์ของเด็ก ๆ ที่จะซึมซับความงามแห่งชีวิต  ความงามแห่งธรรมชาติ  และความงดงามของภาษา  อันจะเป็นเครื่องมือสำหรับการนำไปใช้ได้ในการเรียนรู้เรื่องต่าง ๆ ต่อไปในอนาคตของพวกเขา  ดอกไม้ที่ครูกานท์ช่วยจัดแต่งในขั้นแรก  จะถูกส่งต่อมาให้ครูภายในโรงเรียนช่วยบำรุงรักษาให้เบ่งบาน  ซึ่งดอกไม้จะคลี่งามได้  อาจต้องอาศัยมือที่ละเอียดถี่ถ้วน  พอจะมองเห็นความบอบบาง มือของครูที่จะคอยดูแลดอกไม้เล่านี้ให้กลายเป็นดอกไม้ที่สมบูรณ์ได้  จึงต้องเป็นดั่งนักจัดดอกไม้ที่มองได้อย่างลึกซึ้งไปจิตใจอันละเอียดอ่อนของเด็กที่ยังเยาว์วัย   ใส่ใจรายละเอียด  รวมไปถึงดำรงตนเป็นแบบอย่างให้ดอกไม้ดอกนี้แย้มบานได้อย่างสมบูรณ์แบบ
28860751071880คำกล่าวที่ว่า “คนจัดดอกไม้  ดอกไม้จัดใจคน” จึงไม่ผิดนัก เพราะขณะที่คนจัดดอกไม้กำลังทำให้ดอกไม้งดงาม  หัวใจของผู้จัดแต่ง  ก็จะเช่นเดียวกับดอกไม้   เพื่อจะถ่ายทอดความงามให้กับดอกไม้ที่กำลังแย้มบานนั้น  
เมื่อครูสอนนักเรียน  เหมือนกำลังจัดดอกไม้แห่งชีวิต    ดอกไม้นั้น จะจัดใจของครูให้งดงามไม่ต่างกัน    
เหมือนที่ครูกานท์ได้แสดงให้เห็นว่าทุกขณะที่สอนให้ดอกไม้ในดวงใจของเด็ก ๆ ผลิแย้ม  ดอกไม้ในดวงตาของครูกานท์... ก็กำลังแย้มบานเช่นเดียวกัน
นั่นคือ  ดอกไม้ของความเป็นครู 


