
เมื่อครูเปลี่ยน  เด็กก็เปลี่ยน
ครูนิภาวรรณ   แชสันเทียะ (ครูวรรณ)

ถึงครูวรรณนะจ๊ะ
ขอเล่าสิ่งที่ตัวเองภูมิใจมากที่สุดในภาคเรียนที่ผ่านมา  จากที่ได้เข้าปฏิบัติธรรม และได้ย้อนคิดทบทวนตัวเองในบทบาทของความเป็นครู   ฉันเกิดการเปลี่ยนแปลงโดยฉันพูดน้อยลง ไม่อธิบายยืดยาว แต่ใช้ท่าทางและพาเด็กๆลงมือทำเลย  ฉันรู้สึกว่านิ่ง สงบ และตั้งใจฟังเด็ก ใส่ใจในทุกคำพูดของเขามากขึ้น  ทำให้เด็กรู้สึกว่าฉันรับรู้เขาจริงๆ   เมื่อตัวฉันเองเปลี่ยนท่าทีไปในทางที่ดี   เด็กๆก็รับรู้และก็ก่อให้เกิดการเปลี่ยนแปลงกับตัวเด็กเช่นกัน  
ฉันขอเล่าถึงเด็กคนหนึ่งซึ่งมีบุคลิกเงียบๆ พูดน้อย  ไม่ยิ้ม ท่าทีเฉยๆ  ไม่ชอบเล่นกับเพื่อน ต้องใช้เวลาในการปรับตัวค่อนข้างมาก   เมื่อก่อนเด็กคนนี้จะเขินอายไม่กล้าเข้าหาฉัน   ฉันจึงเข้าไปหาเขาก่อน  พูดเล่น พูดแหย่เขาบ้าง   ทำอย่างนี้ทุกวันๆ   ในช่วงแรกเมื่อฉันเข้าไปชวนคุย ฉันถามอะไร เขาก็ตอบทีละคำ  ในระหว่างการคุยฉันพยายามมองหน้า สบตาเขา ฟังคำตอบของเขาอย่างตั้งใจ ให้เขารับรู้ว่าฉันฟังเขาจริงๆ  ต่อมาฉันเริ่มดึงเพื่อนๆของเขา  เข้ามาพูดคุยด้วยกันทีละคนสองคน  จนเป็นวงพูดคุยปกติที่มีเขา เพื่อนๆและฉัน  เขาเริ่มมีความมั่นใจ กล้าที่จะพูดหรือแสดงความคิดเห็นของตัวเองออกมา และมีความวางใจในตัวฉัน  ทำให้เรามีปฏิสัมพันธ์ที่ดีต่อกัน รับรู้ทุกข์-สุขซึ่งกันและกัน    
ในเทอมนี้เด็กคนนี้เปลี่ยนไป  เขามาโรงเรียนด้วยความเบิกบาน ร่าเริงสดใส และก็จะเข้ามากอดฉัน แล้วจ๊ะเอ๋ฉันทุกวัน  และเมื่อเด็กมีพัฒนาการเปลี่ยนไปในทางที่ดี  ไม่เก็บตัว  รู้จักเล่นกับเพื่อนๆ  ก็ทำให้เด็กคนนี้มีความกระตือรือร้นในการทำกิจกรรมและมีความรับผิดชอบดีมาก เช่น เวลาทำอาหารเสร็จ  เขาจะช่วยนำอุปกรณ์การทำอาหารทั้งหมดไปเก็บล้างจนเรียบร้อย  โดยที่ฉันไม่ต้องคอยมาพูดบอกเตือนเหมือนเมื่อก่อน  การเรียนรู้ของฉันและเด็กเป็นไปอย่างราบรื่น และอยู่ร่วมกันกับเพื่อนได้อย่างมีความสุข     ซึ่งก็ทำให้ฉันรู้สึกภูมิใจในตัวเองมาก 
นอกจากนั้นฉันได้เปิดโอกาส เปิดพื้นที่ ให้เด็กได้เรียนรู้อย่างอิสระ ได้ลองผิด ลองถูก ลงมือทำ เป็นเจ้าของงานการเองทั้งในกิจกรรมและโครงงานต่างๆ  ทำให้เด็กมีประสบการณ์และนำสิ่งที่ได้เรียนรู้มาปรับใช้ในชีวิตประจำวันได้  รู้จักแก้ปัญหาง่ายๆ ได้  เด็กมีความสามารถช่วยเหลือตัวเองได้ดี มีความรับผิดชอบต่อหน้าที่ดี  มีระเบียบวินัยในการอยู่ร่วมกันได้ดี  
นี่คือความภูมิใจที่ฉันสามารถทำให้เด็กเป็นเช่นนี้ได้

ครูอยากบอกว่า...
การเปลี่ยนแปลงของครูส่งผลอันยิ่งใหญ่กับเด็กๆ ความวางใจในตัวครู การมีปฏิสัมพันธ์ที่ดีระหว่างเด็กและครู   ทำให้เด็กๆ เปลี่ยนแปลงและมีพัฒนาการที่ดีได้  

