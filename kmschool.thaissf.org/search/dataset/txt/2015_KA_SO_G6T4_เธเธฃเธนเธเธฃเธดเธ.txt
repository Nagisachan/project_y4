
เรื่องไกลๆเข้าใจง่ายๆผ่านเรื่องใกล้ๆ
ก่อนการเปิดเรียนภาควิมังสา ทีมมานุษฯ ช่วงชั้น ๒ ได้เข้าพบกับพี่ปาดเพื่อพูดคุยในเรื่องการจัดทำชุดความรู้ในภาคเรียนนี้ และเพื่อเป็นการทำความเข้าใจและย้ำแนวคิดสำคัญของการเรียนรู้ในเทอมนี้ คือ ความสามารถในการเปรียบเทียบเกี่ยวกับอัตลักษณ์และลักษณะทางภูมิสังคม-วัฒนธรรมของประเทศในอาเซียน เพื่อนำไปสู่การมองภาพในพื้นที่ขนาดเล็กสู่พื้นที่ขนาดใหญ่ซึ่งเด็กๆจะสามารถพบโครงสร้างลักษณะนี้ในระดับขนาดเล็กและใหญ่ 
จากการพูดคุยและได้รับคำแนะนำจากพี่ปาดในการทำชุดความรู้เป็นการช่วยครูผู้สอนได้ทำความเข้าใจเบื้องต้นเกี่ยวกับสิ่งที่เด็กๆจะได้เรียนรู้เพื่อที่ครูผู้สอนจะค่อยๆปูพื้นฐานเพื่อสร้างความเข้าใจในเรื่องเขตแดนที่ตายตัว ผ่านกิจกรรมต่างๆที่จะเกิดขึ้นในชั้นเรียน โดยเฉพาะในการทำความเข้าใจเรื่อง เขตแดนที่ตายตัวกับวัฒนธรรมที่ไร้พรมแดนซึ่งเป็นเรื่องที่ท้าทายครูในการสอนและความเข้าใจของเด็กเนื่องจากเป็นเรื่องที่อาศัยความเข้าใจในการมองภาพภูมิศาสตร์ในแผนที่สู่การมองเห็นภาพแผนที่ที่ไร้พรมแดน ซึ่งการที่เด็กในศตวรรษที่ ๒๑ จะจินตนาการถึงแผนที่ที่ไร้เส้นเขตแดนในยุคนี้และนับเป็นเรื่องที่ท้าทายอย่างยิ่ง
ในปีการศึกษาที่แล้วกิจกรรมการเรียนรู้ที่เกิดขึ้นในคาบเรียนแรก คือ เรื่องเขตแดนที่ตายตัว โดยเรียนรู้ผ่าน กิจกรรมแสงเทียน ซึ่งจากการสอนในห้องแรก เด็กๆยังคงต้องทำความเข้าใจลักษณะทางภูมิศาสตร์ของเอเชียตะวันออกเฉียงใต้ในภาพรวมและใช้จินตนาการในการสร้างภาพดินแดนเอเชียตะวันออกเฉียงใต้ในยุคที่ไร้เส้นแผนที่ ดังนั้นหลังจากการได้คุยกับคู่วิชาหลังการสอนในห้องแรกได้มีความเห็นกันว่าควรจะปรับแผนเพื่อทำความเข้าใจกับแนวคิดของการเคลื่อนย้ายของผู้คนในอดีตผ่านการจำลองแผ่นดินหนึ่งที่สมมุติให้เป็นดินแดนเอเชียตะวันออกเฉียงใต้ที่มีลักษณะเป็นแผ่นดินเดียวกัน สร้างจินตนาการอันไร้เส้นเขตแดนให้เกิดขึ้น จากนั้นค่อยๆ เริ่มสร้างอาณาเขตขึ้นโดยใช้ชื่อของเด็กๆมาสมมุติเป็นอาณาจักรที่เกิดขึ้นในแผ่นดินนี้แล้วสะท้อนให้เห็นถึงการเคลื่อนย้ายของผู้คน ผ่านการทำสงคราม การติดต่อค้าขาย การอพยพย้ายถิ่นของผู้คนในดินแดนต่างๆ ก่อนเข้าสู่กิจกรรมแสงเทียนเพื่อทำความเข้าใจเรื่องเขตแดนที่ตายตัวกับวัฒนธรรมไร้พรมแดน
กิจกรรมแสงเทียน เป็นกิจกรรมที่ชวนนักเรียน ดูแผนที่ที่ครูวาดขึ้น ซึ่งเป็นแผนที่ที่ไม่มีเส้นเขตแดนแบ่งกั้นกัน จะมีก็เพียงเขตแดนทางธรรมชาติที่เกิดขึ้นเพียงเท่านั้น จากนั้นครูเริ่มวางเทียนทีละเล่มในพื้นที่บนแผ่นกระดาษที่เตรียมไว้ พร้อมกับคำถามว่า แสงเทียนที่เห็นนั้นขอบเขตของแสงเทียนอยู่ตรงไหน บางคนบอกว่าแสงเทียนอยู่ในขอบเขตของแผนที่ บางคนบอกว่าแสงนั้นส่องไปทั่วห้อง ซึ่งถ้าขยายห้องให้กว้างขึ้นแสงเทียนก็จะกระจายต่อไปอีก กิจกรรมนี้เปรียบเทียบแสงของเทียนคือวัฒนธรรมที่กระจายไปอย่างไร้พรมแดนซึ่งถือเป็นข้อสรุปที่เกิดขึ้นจากกิจกรรมนี้
สิ่งที่ได้เรียนรู้จากผู้เรียนพบว่า พวกเขาสามารถนำแนวคิดเรื่องวัฒนธรรมที่ไม่มีเขตแดนกั้นเชื่อมโยงไปสู่การทำความเข้าใจวัฒนธรรมที่ไร้พรมแดนของผู้คนและสังคมในเอเชียตะวันออกเฉียงใต้ ซึ่งเกิดขึ้นผ่านการแสดงความคิดเห็นในข้อสอบปลายภาค กับคำถามที่ว่า “นักเรียนเห็นด้วยกับคำกล่าวที่ว่า เส้นเขตแดนที่ตายตัวไม่สามารถแบ่งพรมแดนทางสังคมและวัฒนธรรมได้หรือไม่” ความคิดเห็นส่วนใหญ่ต่างเห็นด้วยกับคำกล่าวนี้ ซึ่งพวกเขาสามารถยกเหตุผลเพื่อมาสนับสนุนความคิดเห็นของตนเองได้อย่างแตกต่างหลากหลาย ซึ่งสิ่งที่มากกว่าที่คาดไว้ คือการที่ผู้เรียนมีมุมมองต่อเรื่องวัฒนธรรมไร้พรมแดนที่ก้าวข้ามไปมากกว่าการเรียนในชั้นเรียนเรื่องประเทศต่างๆในภูมิภาคเอเชียตะวันออกเฉียงใต้ คือเชื่อมโยงไปยังประเทศอื่นๆ นอกจากประเทศในอาเซียน ถึงแม้ว่าในชั้นเรียนครูจะได้สรุปความเห็นว่า เห็นด้วย แต่เมื่อเด็กๆได้ไตร่ตรองข้อความดังกล่าวด้วยตัวเองและสรุปผลออกมาจากความคิดเห็นของตนเอง เราจะพบคำตอบทั้งเห็นด้วยและไม่เห็นด้วย แสดงให้เห็นว่า การใช้คำถามปลายเปิดทำให้เห็นมุมมองความคิดของเด็กๆที่แตกต่างกันออกไปซึ่งไม่ยึดติดกับกรอบความคิดที่ครูให้ ซึ่งหากมีความเห็นไม่ตรงกันก็สามารถยกเหตุผลมาอธิบายประกอบเหตุผลของตนได้
อย่างไรก็ดีพวกเขาไม่ได้มองในภาพของการเรียนในชั้นเรียนเท่านั้นแต่สามารถเชื่อมโยงเรื่องที่ไกลตัวมาสู่เรื่องที่ใกล้ตัวเกิดเป็นความรู้ของตนเอง การหยิบยกเรื่องราวในชีวิตประจำวันมาเปรียบเทียบกับเรื่องที่ใหญ่กว่าตัวเองได้ เช่น เชื่อมโยงเรื่องอาหารที่พบในชีวิตประจำวันของตนกับลักษณะร่วมของอาหารในอาเซียน หรือแม้กระทั่งการยกตัวอย่างถึงเทคโนโลยีในปัจจุบันที่สะท้อนให้เห็นภาพของโลกไร้พรมแดนได้อย่างชัดเจน 
ส่วนตัวครูผู้สอนมีความมุ่งหวังที่จะพัฒนาประเด็นความคิดที่แหลมคมเกี่ยวกับเรื่องวัฒนธรรมอันไร้พรมแดน ของผู้คน สังคมและวัฒนธรรม ซึ่งสอดคล้องกับแนวคิดหลักของแผนในภาคเรียนนี้คือการที่พวกเขามีมุมมองต่อพื้นที่ขนาดเล็กไปสู่พื้นที่ขนาดใหญ่ได้ และสามารถนำโครงสร้างความคิดในลักษณะนี้ไปวิเคราะห์เรื่องราวในระดับเล็กและใหญ่ต่อไปได้
ที่สำคัญที่สุดคือแผนการเรียนรู้นี้ทำให้ครูจริงได้เรียนรู้ถึงการใช้กิจกรรมในเรื่องใกล้ตัวเพื่อสะท้อนความเข้าใจสู่นักเรียน จากเรื่องเส้นเขตแดนที่ตายตัวซึ่งเป็นเรื่องที่ยากสำหรับพวกเขา การใช้กิจกรรมที่สะท้อนเปรียบเทียบให้เห็นอย่างเป็นรูปธรรม ดังเช่น การใช้แสงเทียนซึ่งช่วยสร้างภาพจินตนาการถึงขอบเขตอันไร้พรมแดนและไม่มีที่สิ้นสุดของแสงเทียนเพื่อเกิดการเรียนรู้ในวัฒนธรรมของอาเซียนที่มีการแลกเปลี่ยนเรียนรู้ต่อกันอย่างไร้ขอบเขตได้

     ครูจริง
                                                                                                                                                                                                      มานุษฯ ชั้น ๖
