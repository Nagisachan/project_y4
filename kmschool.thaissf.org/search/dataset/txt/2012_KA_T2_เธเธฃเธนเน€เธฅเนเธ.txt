
 “เดินหน้าพัฒนาต่อไป...” 
ณัฐทิพย์   วิทยาภรณ์ (ครูเล็ก )
หัวหน้าช่วงชั้น ๒
ในภาคเรียนฉันทะ- วิริยะนี้ สิ่งที่ได้เรียนรู้ คือ การจัดตารางเวลาในต้นสัปดาห์ ทุกๆ วันจันทร์ ในการทำ AAR เกี่ยวกับ Lesson Study สำหรับผู้นำช่วงชั้นและเลขาช่วงชั้น ซึ่งสิ่งเหล่านี้จะเกิดขึ้นได้ก็ต่อเมื่อผู้นำช่วงชั้นจะต้องสร้างตารางเวลาการทำงานที่เหมาะสมของผู้นำช่วงชั้นและเลขาช่วงชั้น โดยตารางงานทั้งหมดที่เกี่ยวข้องกับ Lesson Study ทั้งของผู้นำช่วงชั้นและเลขาช่วงชั้นจะถูกเขียนไว้บนกระดานกลางเพื่อให้ทุกคนได้รู้ นอกจากนี้ยังมีการเขียนเป้าหมายของภาคเรียนไว้ให้ทุกคนได้เห็นโดยตลอดด้วย
การทำ AAR ทุกครั้งนั้นจะมุ่งทบทวนและตรวจสอบกลับไปยังเป้าหมายรายภาคที่ได้ตั้งกันไว้แล้วในต้นภาคเรียน ซึ่งเป้าหมายในรายภาคนั้นจะแยกออกเป็นเป้าหมายด้านวิถีชีวิต เป้าหมายด้านจิตวิญญาณของครู และเป้าหมายด้านกระบวนการ 
การทำงานที่ต้องบริหารจัดการช่วงชั้นในแบบ Lesson Study นั้น มีงานหลายๆ ส่วน และหลายๆ ด้านที่ต้องทำ บางครั้งเราก็รู้ว่า เราจะต้องทำอะไร อย่างไร แต่บางครั้งเราก็ไม่สามารถเป็นผู้กำหนดงานเลยเพราะเราถูกงานทำเสียแล้ว อย่างหลังจะพบบ่อยมากเมื่อเราเจองานฉุกเฉินเร่งด่วนบ่อยๆ ซึ่งงานฉุกเฉินเร่งด่วนของเราก็มักจะเป็นงานที่เราไม่ได้วางแผนหรือคิดกับมันไว้ก่อน 
เมื่อเจอทั้งงานเร่งด่วนและงานพัฒนามาพร้อมๆกัน ครูเล็กพยายามแยกแยะมันออกเป็นสองส่วน และจัดสรรเพื่อทำงานที่สำคัญและเร่งด่วนก่อน ต่อจากนั้นจึงทำงานที่สำคัญแต่ไม่เร่งด่วนตามมา ครูเล็กพยายามหลีกเลี่ยงงานที่เร่งด่วนแต่ไม่สำคัญไว้ตอนท้ายๆ แต่หลายๆ ครั้งก็พบว่างานเร่งด่วนแต่ไม่สำคัญมักจะเป็นงานที่ไปกระทบใจของผู้คนอยู่บ่อยครั้ง จึงต้องตั้งหลักกับการทำงานนี้ด้วยใจที่พร้อมจะยอมรับผิด รับฟัง และแก้ไขสถานการณ์เฉพาะหน้าแบบไม่ยึดติด เพื่อให้พลังดีๆ ในการทำงานของเรายังมีมากพอเพื่อที่จะไปทำงานที่สำคัญต่อไป  
สิ่งสำคัญที่ได้เรียนรู้ คือ การสร้างพลังใจดีๆ ให้กับตนเองและจัดกระบวนการให้กับครูทุกคนได้มีโอกาสสะท้อนแลกเปลี่ยนเพื่อถ่ายเทพลังดีๆ ให้แก่กันและกัน ด้วยใจที่เปิดกว้าง รับฟัง ใคร่ครวญกับทุกๆ สิ่งด้วยกระบวนการและขั้นตอนที่เปิดเผย ตรงไปตรงมา และยุติธรรม อีกทั้งยังต้องหมั่นตรวจสอบและประเมินสถานการณ์อยู่อย่างสม่ำเสมอ และเดินหน้าพัฒนาต่อไปโดยไม่ย่อท้อ 
