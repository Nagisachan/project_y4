
“สนุกกับการเริ่มต้น....”            เมธาวดี  กุลรัตนะชัย  (ครูบี : ดนตรีชีวิต)   


ชีวิตในวัยเด็ก...ช่างดูสนุก  ตื่นเต้น  มีพลังมากมายเหลือเกิน  เราสังเกตได้จากชีวิตประจำวันของเด็กๆ  โดยเฉพาะเด็กชั้น 1 ซึ่งเราคิดว่า  เขามีความน่าสนใจหลายอย่าง ที่พอเราซึ่งเป็นครูอยู่ด้วยแล้วมีความสุข  รวมถึง...อยากรู้ว่าเขาคิดหรืออยากจะทำอะไรบ้าง ในช่วงเวลานี้??...
ในเทอมวิริยะ  เราได้พูดถึงกระบวนการ  7 ขั้นตอนไป  ซึ่งก็ได้ปรับ  ลองใช้ไปกับวิชาดนตรีชีวิต  ดูๆแล้วขั้นตอนที่มีดูเหมือนจะมาก  แต่สามารถต่อยอดทำกิจกรรมให้ดูน่าสนใจขึ้น  จากโจทย์ที่กำหนดให้เพียงโจทย์เดียว....  ตอนนี้จึงขอยกตัวอย่างความสามารถและความน่ารักของเด็กชั้น 1 ที่ไม่มีเพียงแค่ความสดใส  ยังมีความคิดสร้างสรรค์และพัฒนาการด้านความคิดที่น่าสนใจอีกด้วย  ทำให้เรารู้สึกประทับใจในการให้โจทย์สำหรับการนำเสนอของเด็กชั้น 1 เทอมวิมังสานี้  คือ  “การแสดงบทบาทสมมติจากนิทานที่กำหนดให้”
วัยเริ่มต้นของชั้นประถมศึกษา  บางครั้งการทำกิจกรรมดนตรีที่มีเงื่อนไข  อาจทำให้เด็กรู้สึกยากและซับซ้อนอยู่บ้าง  ซึ่งก่อนจะเกิดการเรียนรู้นั้น  ครูจำเป็นที่จะต้องเตรียมความพร้อมให้ก่อนด้วย  เพื่อเป็นตัวอย่างในการนำเสนอบทบาทสมมติจากนิทานให้เด็กดู....   ทีมครูดนตรีจึงได้ช่วยกันแสดงร่วมกัน  โดยนิทานที่เราจะนำเสนอจะแบ่งเป็น 2 ลักษณะ  คือ
 นิทานที่มีคนเล่าเรื่อง : ตัวละครจะแสดงท่าทางต่อเนื่องจากเรื่องราวที่มี  โดยไม่ต้องพูด  อาจขยับปากตามได้  หรือจะมีบทพูดแทรกนิดหน่อยได้ตามความต้องการของเด็ก
นิทานที่มีบทพูดของตัวเอง  คือ  ทุกคนดำเนินเรื่องด้วยตัวเอง  การแสดงลักษณะนี้จำเป็นต้องมีความต่อเนื่องของบท  ซึ่งเด็กจะต้องจำและเข้าใจเรื่องราวเป็นอย่างดี
สำหรับในการแสดงนิทานนั้น  ครูจะสร้างแรงบันดาลใจในเรื่องการทำเสียงที่หลากหลายจากตัวละครหลายๆแบบ  การใช้ร่างกายในการบอกถึงลักษณะตัวละครของเรา  รวมถึงการแสดงอารมณ์และนิสัยของตัวละครนั้นๆด้วย  หลังจากที่ครูได้แสดงให้เด็กดู  สังเกตว่า  เด็กชั้น 1 ชอบนิทานมาก  รู้สึกอยากมีส่วนร่วมและอยากที่จะเล่นกับตัวละคร  ครูจึงชวนเด็กสังเกตว่า  หลังจากที่ดูนิทานทั้ง 2 แบบแล้ว  มีความแตกต่างกันอย่างไร??.... ไม่ช้าเลย  ที่เด็กจะสามารถตอบได้  และตอบได้ถึงรายละเอียดของการแสดง  ทำให้ครูรู้สึกพอใจในจุดเริ่มต้นของการเตรียมโจทย์เรื่องการแสดงบทบาทสมมติ  ครูเองก็อยากรู้ต่อไปอีกว่า  เมื่อเราสอนเค้าไปหลายๆรูปแบบ  หลายๆทักษะ  ที่ไม่ใช่แค่การร้องเพลง  เล่นเครื่องดนตรีแล้ว  เค้าเรียนรู้อะไรอีกและสามารถนำมาใช้ในการแสดงออกมาได้อย่างไร?:)



เมื่อเด็กเห็นครูแสดงแล้ว  เด็กส่วนใหญ่ก็อยากที่จะทำบ้าง  ตอนนี้ครูจะต้องเริ่มเข้าโจทย์  โดยให้เงื่อนไขการทำบทบาทสมมติ  คือ  ให้แบ่งกลุ่มออกเป็น 4 กลุ่ม และส่งตัวแทนมาจับฉลาก เพื่อเลือกนิทาน  เมื่อได้นิทาน  เราจะให้เค้าอ่านนิทานที่ตัวเองได้รับและแบ่งตัวละครกัน  ช่วงแบ่งตัวละครเป็นช่วงที่จะเห็นการทำงานของเด็ก  ซึ่งเขาจะต้องพยายามอ่านนิทานและดูว่านิทานมีตัวละครกี่ตัว  หลังจากนั้นเลือกในในบทที่ตัวเองทำได้  ในจุดนี้เด็กชั้น 1 จะต้องเรียนรู้เรื่องการแบ่งงาน  ยอมรับและการแก้ปัญหาเพื่อให้ได้ข้อสรุปในการวางตัวละคร  เมื่อได้ก็จะถึงเวลาที่เด็กๆทั้งหมดในกลุ่มจะต้องทำความเข้าใจกับนิทานที่ได้รับ  ต้องรู้ว่าตัวไหนแสดงอย่างไร  มีบุคลิกอะไร  นิสัยอย่างไร  บทของตัวเองจะต้องเข้าตอนไหน  ต่อจากใคร  โดยเด็กๆทุกกลุ่มได้เลือกวิธีการการนำเสนอนิทานในรูปแบบที่มีคนเล่า  แล้วตัวละครแสดงบทบาทและท่าทางตาม  หน้าที่ของคนเล่าจะต้องอ่านได้ชัดเจน  ต่อเนื่อง  ถ้าเป็นไปได้เวลาอ่านควรมีการเปลี่ยนเสียงสูง – ต่ำ ตามตัวละครได้เพื่อให้มีความน่าสนใจมากขึ้น  หลังจากที่ได้ให้งานไปส่วนหนึ่งเวลาก็ใกล้หมด  ทีนี้ก็ถึงเวลางานนอกเวลา  ที่เด็กๆจะต้องไปจัดการกันเองคือ  การซ้อมนอกเวลา  เตรียมอุปกรณ์ที่จะใช้แสดงได้เต็มที่  แต่งตัวได้  อยากจะทำฉากหรืออะไรก็ได้เพื่อให้กลุ่มของตัวเองนำเสนอได้ดีที่สุด^^…..พอให้งานไปในระหว่างอาทิตย์เราต้องคอยสังเกตดูความคืบหน้า  เด็กบางกลุ่มจะเริ่มมาถาม  เริ่มซ้อม  บางทีครูก็ช่วยซ้อมให้  บางกลุ่มซ้อมเอง  บางคนเริ่มเตรียมชุด  มาบอกเราว่าเตรียมมาเยอะแยะเลย  พออาทิตย์ที่ 2 ของการให้งาน  ในชั่วโมงเรียน  เด็กๆเริ่มซ้อมบทเอง  เราเริ่มให้ตัวอย่างการแสดงเข้าไปเพิ่มมากขึ้นเช่น  อย่าหันหลังให้คนดู  อย่าเล่นแอบๆ ใช้พื้นที่ให้เต็มที่  เด็กๆก็ดูพยายาม  บางทีเราเห็นเขาช่วยเตือนกันเอง  โดยเฉพาะหัวหน้ากลุ่ม  ที่เราแต่งตั้งไปตั้งแต่วันแรก  เค้าจะคอยถือบทและซักซ้อมให้เพื่อน  ก็มีบางคนและบางกลุ่มที่เราต้องคอยให้คำแนะนำหรือช่วยจัดการ  แก้ปัญหาให้  บางกลุ่มสามารถจัดการได้เองเลยก็เป็นเรื่องที่ดีทีเดียว  ตอนนี้แต่ละกลุ่มเราจะเห็นได้ว่าก็ทำได้  แต่ก็ไม่รู้จะออกมาเป็นยังไงบ้าง  ให้เค้าจัดการเองบ้าง  ปล่อยให้มีปัญหาเองบ้าง  รอดูผลเลยละกัน!!!...... 
อาทิตย์ที่ 3 อาทิตย์ของการนำเสนอ....ครูได้แจ้งเด็กแล้วว่า  ก่อนมาเรียนให้แต่งตัว  เตรียมของให้เรียบร้อยเต็มที่มาเลยและจะให้ซ้อมในห้องอีก 15 นาที  ซึ่งพอถึงห้องที่ต้องแสดง  เด็กๆแต่งตัวมาได้เต็มที่มากๆ  เราเห็นแล้วถึงกับยิ้มไม่หุบเลยทีเดียว^____^  ตอนนี้ที่ห้องเรียน  เราได้จำลองเวทีโดยใช้เทปสีกั้นพื้นที่ไว้ที่พื้นห้อง  เพื่อให้เด็กได้มีขอบเขตและจัดระเบียบตัวเองในการแสดงให้ได้  รวมถึงเรียนรู้วิธีการเข้าออกเวทีให้ดูเป็นระเบียบ  .....เมื่อถึงเวลาแสดง  เราก็นั่งลุ้นเหมือนกันว่าตอนซ้อมกับเวลาจริงจะต่างกันมั้ย  บางกลุ่มตื่นเต้น  กังวล  บางคนอาย  บางคนมั่นใจ  อยากจะแสดงแล้ว  ในเรื่องความต่อเนื่อง  บางกลุ่มทำได้ดีเกินคาด  มีพัฒนาการตั้งแต่วันแรกที่มอบหมาย  จนสามารถแก้ปัญหาและแสดงได้อย่างลงตัว  คนเล่า  บางคนเราเคยเตือนว่าเสียงไม่ดัง  อ่านเรื่องติดขัด  อยากให้เพิ่มเริ่มทำเสียงให้น่าสนใ จ  ก็ไปปรับปรุงมาแล้วทำได้ดีมาก  เราเองส่วนหนึ่งรู้สึกทึ่งในความสามารถของเขา  และคิดว่าเด็กๆถ้าตั้งใจทำอะไร  ย่อมทำได้ดีและเกินกว่าที่เราคิดไปมาก  ดีใจที่ได้เห็นเด็กๆทำเต็มที่กับการแสดงครั้งนี้ 
ในความเข้าใจของฉัน  ปัจจัยความสำเร็จในการทำชิ้นงานสร้างสรรค์ชุดนี้ คือ การวางแผนล่วงหน้า  การกำหนดเวลาและขอบเขตของการนำเสนอ  ซึ่งเราจะคิดและคาดการณ์ปัญหา  สถานการณ์ที่เกิดขึ้นนี้ไว้ก่อน และเตรียมวิธีแก้ปัญหาเอาไว้ล่วงหน้า  เพื่อให้เวลานำเสนอสามารถทำได้ออกมาดีและชัดเจนที่สุด  รวมไปถึงเราได้สร้างแรงบันดาลให้กับเด็กก่อน คือ  การเล่านิทานที่เป็นตัวอย่างร่วมกับการแสดงจริง  เราทั้งสอนเรื่องการทำเสียงสูง-ต่ำตามตัวละคร  อีกส่วนหนึ่งเมื่อเด็กแต่ละกลุ่ม แต่ละห้องมีการเตรียมตัวกัน  บางครั้งทำให้เด็กเกิดแรงผลักดัน  อยากทำให้กลุ่มตัวเองออกมาดีที่สุดและสนุกกับการทำงานจากการได้เห็นการแสดงของครูในช่วงสร้างแรงบันดาลใจ  ทำให้เขาก็ได้เห็นภาพรวมของงานทั้งหมดที่จะเกิดขึ้น และมีความรู้สึกเชื่อมั่นว่าเขาก็ทำอย่างนี้ได้เหมือนกัน  ทั้งหมดนี้จึงทำให้การนำเสนอบทบาทสมมตินั้นน่าสนใจและทำให้เกิดการเรียนรู้ผ่านกิจกรรมได้เป็นอย่างดี ...ขอบคุณเด็กๆที่ทำให้ครูได้เรียนรู้และสนุกกับการเริ่มต้นของเขาด้วย...^^
  


     





















