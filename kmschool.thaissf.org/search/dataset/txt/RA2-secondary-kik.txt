
เพียงต้นไม้ ๑ ต้น ในป่าไม้รุ่งอรุณ
ครูวรรณพร   สิงห์บุญ (ครูกิ๊ก)
ถึงครูกิ๊ก
ความที่เราเป็นครูใหม่  เราแอบมีความกังวลซ่อนไว้ว่าเราจะสอนนักเรียนได้รู้เรื่องหรือเปล่า แต่ก็มีเรื่องราวที่เรามีความภาคภูมิใจที่สุด คือเหตุการณ์ที่นีน่า ชั้น ม.๔ เข้ามาขอให้เราสอนเพิ่มเติมให้ในวันที่ขาดเรียนไป ซึ่งเราจำได้ดีว่าเป็นช่วงประมาณสัปดาห์ที่ ๖ ของภาคเรียนที่ ๓ /๒๕๕๖
วันหนึ่งนีน่าเดินมาหาเราที่โต๊ะแล้วบอกว่า “ครูกิ๊กคะ หนูมาให้ครูสอนเพิ่มในวันที่หนูขาดเรียนไปค่ะ” 
เราเลยพูดว่า “ว่าไง ไม่เข้าใจตรงไหน จะให้ครูช่วยสอนเรื่องอะไรบ้าง” 
“ตั้งแต่แรกเลยค่ะครู อนุภาคมูลฐาน การจัดเรียงอะตอม ความเสถียรของธาตุ ค่าENไปจนถึงพันธะเคมีเลยค่ะ” นีน่าตอบเราเราเองพอได้ยินแบบนั้นก็เกิดอาการแอบหงุดหงิดในใจว่าทำไมเด็กคนนี้เรียนกับเราไม่รู้เรื่องเลยเหรอ 
เราเลยถามต่อว่า “อะไรนะ...ตั้งแต่เรียนมาไม่เข้าใจเลยเหรอ แสดงว่าครูสอนไม่เข้าใจน่ะสิ” 
นีน่าบอกว่า “พอเข้าใจค่ะครู  แต่เหมือนมันยังกั๊กๆ อยู่ในใจ” 
เราเองมีความรู้สึกลึกๆ ในใจว่าเราตั้งใจและอยากจะช่วยนีน่าจริงๆ  เราเลยสอนใหม่โดยการให้นีน่าตั้งคำถามในเรื่องที่เธอไม่เข้าใจ  แล้วเราก็ตั้งข้อสังเกตพานีน่าค่อยๆ คิด ถาม-ตอบกันไป ใช้เวลาประมาณ ๑ ชั่วโมง ก็สามารถทำให้นีน่าเข้าใจแนวคิดของเรื่องทั้งหมดได้
หลังจากเรียนเสร็จเราชวนนีน่าคุยว่า “ทำไมเรียนไม่เข้าใจเหรอ ครูสอนไม่เข้าใจหรือเปล่า หรือพวกเราไม่ชอบเรียนกับครูบอกครูได้นะ” 
นีน่าก็บอกกลับว่า “ก็พอเข้าใจค่ะ แต่ไม่ค่อยเคลียร์ แต่หนูรู้สึกว่าหนูเรียนกับครูหนูใช้ความพยายามในการเรียนน้อยกว่าตอนที่หนูเรียนตอน ม.๒แต่หนูเป็นคนที่เรียนวิทย์ไม่เก่งไม่ค่อยชอบและหนูเองก็เป็นเด็กหัวศิลป์ค่ะ เลยไม่ค่อยเข้าใจ แต่หนูเรียนกับครูทำให้หนูชอบวิทย์มากขึ้นนะคะ” ด้วยคำพูดของเด็ก ม.๔ คนนี้ทำให้เราภูมิใจว่า เด็กบ้านนอกอย่างเราก็สามารถสอนเด็กกรุงเทพให้เข้าใจและรู้สึกดีกับวิชาวิทยาศาสตร์ได้นะ
หลังจากเหตุการณ์สอนนีน่าครั้งนั้น  ทำให้เราปลดแอกความกลัวในใจเรา ใจเรารู้สึกเบาขึ้นที่เราสามารถช่วยนักเรียนที่เรียนไม่เข้าใจ ให้เข้าใจได้   เรารู้สึกได้ถึงความหมายของคำว่า ครู ที่ไม่ใช่แค่ทำหน้าที่สอนหนังสือแค่ ๕๐ นาทีในห้องเรียนเท่านั้น  อย่างที่เคยได้ยินคำพูดที่ว่าการเป็นครู ไม่มีวันหยุด แต่เป็นครูต้องเป็นตลอดชีวิต
ตอนนี้เราพร้อมที่จะเป็นครูที่ให้เวลากับนักเรียนอย่างเต็มที่  จะพยายามช่วยนักเรียน ไม่ตัดสินว่านักเรียนไม่รู้เรื่องเอง  ช่วยไม่ได้  เราจะใจเย็น ค่อยๆ ช่วยเขาเป็นขั้นเป็นตอนเหมือนกับที่เราเคยช่วยนีน่าให้เข้าใจและรู้สึกดีกับวิชาวิทยาศาสตร์ได้
แม้ว่าเราจะเป็นต้นไม้เพียง ๑ ต้นในป่าไม้รุ่งอรุณ บางครั้งต้นไม้ต้นนี้อาจจะยังไม่แข็งแกร่งสักทีเดียว อาจจะเจอลม เจอแดด เจอฝน เปรียบเสมือนกับการเจออุปสรรคในการวางแผนและการสอน แต่ต้นไม้ต้นนี้จะค่อยๆ เติบโตและเรียนรู้จนกลายเป็นต้นไม้ที่แข็งแกร่งให้ได้ในสักวัน

ครูอยากบอกว่า...
คนเป็น “ครู” ไม่ใช่แค่ทำหน้าที่สอนหนังสือแค่ ๕๐ นาทีในห้องเรียนเท่านั้น  แต่ต้องพร้อมที่จะเป็นครูนอกเวลา นอกห้องเรียน ต้องเป็นตลอดชีวิต
