
  
วิชาจินตทัศน์ ชั้น ๓ ในภาคเรียนวิริยะ ๕๖
ครูนิด
วิชาจินตทัศน์ ชั้น ๓

นักเรียนได้เรียนรู้ช่องทางการรับรู้ได้แก่ประสาทสัมผัสทั้ง ๕ (ตา หู จมูก ลิ้น สัมผัส) รับรู้อารมณ์และความรู้สึกจากภาษาภาพและภาษาผ่านประสาทสัมผัส การสื่อสารผ่านภาษาหน้าตาและท่าทางรวมถึงภาษาภาพสัญลักษณ์ที่แสดงในฉลากอาหารและของใช้ และจบลงด้วยการประมวลความรู้ความเข้าใจผ่านภาษาสัญลักษณ์และนำเสนอผ่านกระบวนการทำงานด้วยการทำชิ้นงาน “ถังขยะจากวัสดุเหลือใช้ภายในบ้าน”ครูนิด
วิชามานุษกับโลก ชั้น ๓

กิจกรรมที่ก่อให้เกิดความรู้สะสม
ก่อนที่นักเรียนจะถ่ายทอดออกมาสู่ชิ้นงาน “ถังขยะจากวัสดุเหลือใช้ภายในบ้าน” นักเรียนจะต้องเก็บเกี่ยวเนื้อหาสาระและมีทักษะที่จำเป็นต่อกระบวนการแสวงหาความรู้จนเกิดเป็นสมรรถนะที่ฝังแน่น ได้แก่ การเชื่อมโยงจินตภาพกับมโนทัศน์ ภาษาหน้าตาท่าทาง  ความหมายของภาษาภาพและสัญลักษณ์ที่แสดงในฉลากอาหารและของใช้ รวมถึงการวาดภาพประเภทถังขยะและสัญลักษณ์ที่แสดงบนถังขยะที่บุคคลโดยทั่วไปสามารถเข้าใจได้ตรงกัน
ก่อนให้โจทย์สถานการณ์
ครูได้ชวนให้นักเรียนทุกคนพิจารณาสัญลักษณ์ถังขยะ๑ ที่นักเรียนทำครั้งก่อนถึงจุดเด่น จุดด้อยของชิ้นงานที่นักเรียนชอบและไม่ชอบ รวมถึงจุดที่อยากปรับปรุงและพัฒนาลงสมุดจินตทัศน์ เมื่อนักเรียนทุกคนทำเสร็จครูจึงให้โจทย์สถานการณ์ 
โจทย์สถานการณ์ “นักเรียนสร้างถังขยะและวาดสัญลักษณ์ที่แสดงบนถังขยะจากวัสดุเหลือใช้ที่เตรียมมาคนละ ๑ ชิ้น”
เมื่อนักเรียนได้เห็นโจทย์สถานการณ์  ครูพบว่านักเรียนส่วนใหญ่มีความมุ่งมั่นที่จะทำงานต่างคนต่างหยิบอุปกรณ์ของตนเองออกมา  และในขณะเดียวกันครูก็ได้สังเกตเห็นว่า ที  กับ กันย์  เลือกทำงานอย่างสงบบนโต๊ะนักเรียน เทมส์เลือกที่จะนั่งหันหน้าเข้าหามุมหนังสือและไม่ให้เพื่อนคนอื่นเข้าใกล้กลัวคนอื่นจะลอกเลียนแบบงานของตนเอง ส่วนคู่หู ฟิน กับ วินทร์ก็จับมือกันไปนั่งทำงานที่พื้นห้องเรียนด้วยกันอย่างมีความสุข ระหว่างทำงานครูได้เปิดเพลงบรรเลงให้นักเรียนฟังประกอบการทำงาน  ครูพบว่านักเรียนตั้งใจทำงานดี  มีเสียงพูดคุยปรึกษากันบ้าง  มีเสียงหัวเราะเล็ก ๆ จากกลุ่มนักเรียนหญิงบ้าง  มีนักเรียนนำภาพสัญลักษณ์ที่วาดเสร็จมาให้ครูดูตลอดเวลาแล้วถามว่า  สวยไหมคะ ผ่านไหมครับ  ผมติดสัญลักษณ์บนถังขยะได้แล้วใช่ไหม  ถ้านักเรียนได้ฟังและจับประเด็นคำตอบที่ครูตอบนักเรียนจะพบว่าส่วนใหญ่ครูจะตอบเด็กว่า  สวยค่ะ  ผ่านค่ะ  เพิ่มตรงนั้นนิดตรงนี้หน่อยจะดีนะคะ  ติดได้เลยค่ะ  เมื่อเวลาล่วงเลยผ่านไปจนเหลือเวลาเพียง ๑๕ นาที ครูได้บอกกับเด็ก ๆ ว่าจะหมดเวลาแล้วนะคะ  เด็ก ๆ พูดเป็นเสียงเดียวกันว่า ว้า ! เวลาอย่าเพิ่งหมดยังไม่สวยพอ  จะทำต่ออีก  แยมบอกครูนิดว่าหยุดเวลาก่อนได้ไหมขออีกนิดค่ะ ใกล้สวยแล้ว ครูบอกว่านี่ก็สวยมากแล้วนะ ให้เด็ก ๆ ทุกคนช่วยกันเก็บกวาดห้องได้แล้วค่ะ  ครูก็พบว่าไม่มีใครลุกจากที่เลย  ครูจึงพูดให้นักเรียนทุกคนได้ยินว่า  สิบห้าคนแรกที่เก็บขยะได้ครบหนึ่งร้อยชิ้นก่อนครูจะมีคะแนนพิเศษหนึ่งร้อยแต้มให้  เมื่อสิ้นเสียงครู  ก็พบว่าทุกคนลุกจากที่นั่งเพื่อเก็บขยะภายในไม่ถึง สองนาทีห้องเรียนก็สะอาดเพราะเด็ก ๆ ทุกคนช่วยกัน  จากนั้นครู พานักเรียนแลกเปลี่ยนเรียนรู้ โดยให้นักเรียนนำถังขยะที่สร้างเสร็จวางเป็นวงกลมที่บริเวณโถงห้องเรียนและให้นักเรียนแต่ละคนประเมินผลงานของตนเองและเพื่อน  โดยการจัดจำแนกชิ้นงานของเพื่อนแต่ละคนว่าเป็นในถังขยะประเภทใด 
                ผลลัพธ์ที่เกิดขึ้น
นักเรียนทุกคนสามารถสร้างถังขยะและสัญลักษณ์จากวัสดุเหลือใช้ภายในบ้านได้ ในงานโครงงาน “ชื่นใจ...ได้เรียนรู้” มีหลายคนที่เลือกที่จะนำเสนอเรื่องของถังขยะ และยังเขียนกลอนสี่ เล่าเรื่องการพัฒนาถังขยะของพวกเขาให้ใช้งานได้ดีขึ้นอีกด้วย


