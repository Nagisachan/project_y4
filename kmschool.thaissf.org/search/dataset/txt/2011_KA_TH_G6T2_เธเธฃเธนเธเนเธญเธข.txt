


      
          นางสาวจุธารัตน์  ยุกตะบุตร
                หน่วยวิชาภูมิปัญญาภาษาไทย
                   ระดับชั้น 6

เป้าหมายแห่งความดีงาม

กิจกรรมที่ก่อให้เกิดการเรียนรู้มากที่สุด คือกิจกรรมล้วงลึก  รู้ตัวตน ตอน เป้าหมายแห่งความดีงาม ซึ่งเป็นกิจกรรมที่ให้นักเรียนสำรวจลักษณะเด่น บุคลิกภาพของตนเอง พร้อมทั้งตั้งเป้าหมายในการทำความดีขณะไปศึกษาภาคสนาม โดยถ่ายทอดและเรียบเรียงเป็นกลอนบทละคร ให้เห็นเรื่องราวได้อย่างชัดเจนและใช้ภาษาที่สละสลวย

สำหรับความรู้เดิมของนักเรียนก่อนทำกิจกรรมนี้คือ ความรู้เรื่องการแต่งกลอนโดยทบทวนความรู้เดิมเรื่องการแต่งกลอนสุภาพ จากนั้นนักเรียนได้ศึกษาวรรณคดีรามเกียรติ์ตอนนารายณ์ปราบนนทกและตอนหนุมานเผากรุง ซึ่งมีลักษณะคำประพันธ์เป็นประเภทกลอนบทละคร  ทั้งนี้ในขณะที่เรียนรู้เนื้อหานั้นนักเรียนก็ได้สังเกตฉันทลักษณ์ สัมผัสนอกและสัมผัสในของการแต่งกลอนบทละคร จนสามารถนำมาต่อยอดในการเขียนกลอนบทละครขณะที่นักเรียนไปศึกษาภาคสนามได้  อย่างไรก็ตามครูได้ให้ความรู้เกี่ยวกับการวางโครงเรื่องสำหรับการแต่งกลอนบทละครเพื่อเป็นแนวทางแล้วในเบื้องต้น

ทั้งนี้ก่อนที่จะไปศึกษาภาคสนาม นักเรียนได้วางโครงเรื่องและแต่งกลอนบทละครแนะนำตัวเองพร้อมทั้งบอกเป้าหมายในการทำความดีเมื่อไปภาคสนาม  ส่วนหัวข้อต่อไปคือการบรรยายกิจกรรมภาคสนาม เหตุการณ์ที่ได้ทำความดีตามที่ตั้งไว้ และบทสรุปของการไปภาคสนามนั้นนักเรียนต้องไปเขียนในขณะที่ทำกิจกรรม  หลังจากทำกิจกรรมนี้แล้วนักเรียนนำบันทึกภาคสนามมาส่ง ซึ่งในสมุดบันทึกจะแสดงให้เห็นถึงการเรียนรู้การแต่งกลอนบทละครที่ดีขึ้น กล่าวคือนักเรียนสามารถบรรยายกิจกรรมที่ทำ สภาพแวดล้อม ความรู้สึก และสิ่งที่ได้เรียนรู้ในการไปศึกษาภาคสนาม

โจทย์สถานการณ์คือ “ให้นักเรียนแต่งกลอนบทละครตามโครงเรื่องที่วางไว้”(ใช้ฉากการเดินทางไปภาคสนามดำเนินเรื่องให้สัมพันธ์กับตัวละครอื่น ๆ ที่ได้กำหนด)
สิ่งที่ได้เรียนรู้จากการทำกิจกรรมครั้งนี้แบ่งออกได้เป็นสองส่วน ส่วนแรกคือการเรียนรู้ของครู การทำกิจกรรมในครั้งนี้ครูได้เรียนรู้ว่าการต่อยอดจากพื้นความรู้เดิมของนักเรียนเป็นส่วนที่สำคัญมาก เพราะความรู้ที่มีอยู่แต่ไม่รับการต่อ-ยอดและฝึกฝนอย่างสม่ำเสมอก็จะสูญเปล่าและไม่เกิดประโยชน์  นอกจากนี้ครูยังเรียนรู้การวางแผนการสอนที่ละเอียด รอบคอบมากขึ้น เพื่อพาให้นักเรียนไปสู่เป้าหมาย อย่างไรก็ตามเป้าหมายที่วางไว้นั้นก็ควรจะปรับและยืดหยุ่นตามศักยภาพของนักเรียนด้วย

ส่วนที่สองคือการเรียนรู้ของนักเรียน  การทำกิจกรรมในครั้งนี้นักเรียนสะท้อนในภาพรวมได้ว่า 
การแต่งกลอนบทละครนั้นหากวางโครงเรื่องและตั้งเป้าหมายไว้ล่วงหน้าก็สามารถแต่งกลอนได้ดีขึ้น  
รวมถึงการไปยังสถานที่จริงก็ช่วยให้เกิดความเข้าใจ ซึมซับบรรยากาศจนถ่ายทอดออกมา
เป็นภาษาได้สละสลวย  ยิ่งไปกว่านั้นยังปรับทัศนคติของนักเรียนที่มีต่อการเรียนวิชาภาษาไทย
และการแต่งกลอน  จากเดิมที่คิดว่ายากและทำไม่ได้ก็สะท้อนว่าสามารถแต่งกลอนบทละคร
ได้ด้วยตนเองในเวลาที่เร็วขึ้นและมีเนื้อหาที่เก็บความได้ครบ   และประเด็นที่สำคัญที่สุดคือ 
นักเรียนได้เรียนรู้ว่าสิ่งใดก็ตามที่คิดว่ายากหากตั้งใจทำอย่างเต็มที่แล้วก็สามารถทำให้
ประสบความสำเร็จได้
การเรียนรู้ที่เกิดขึ้นสามารถนำไปต่อยอดในเรื่องของการเตรียมแผนการสอนที่ต้องคำนึงถึง
ความรู้เดิมของนักเรียนเพื่อต่อยอดให้เกิดการเรียนรู้และความเข้าใจที่ลึกซึ้ง  
และยังต่อยอดในเรื่องของการทำงานของครูที่ต้องมีความละเอียด 
แจกแจงขั้นตอนในแต่ละกิจกรรมให้ชัดเจน รวมถึงรู้จักยืดหยุ่นและปรับแผนให้เหมาะสม
กับสภาวะของผู้เรียนอีกด้วย

