
นิทรรศการ “ชีวิตเรียนรู้...ของครูเพลินฯ”   
ชื่อ  ครูจันทนา  นามสกุล  เภกะสุต (ครูน้อย)
หน่วยวิชาที่สอน  ผู้ขับเคลื่อน

ตลอดระยะเวลาตั้งแต่ภาคเรียนวิมังสา  ปีการศึกษา 2553  ซึ่งครั้งแรกสุดที่ได้ทำความรู้จักกับกระบวนการ Lesson Study และ Open approach ณ ตอนนั้นยังรู้สึกว่าตนเองยังจับประเด็น สาระความสำคัญไม่ได้มากนัก  แต่พยายามเข้าร่วมการประชุมกับทีมวิชาการ (ครูป้อม  ครูโน้ต  ครูโอ่ง  ครูอ้อ  ครูยุ้ย  ครูสุ  ครูอัม) เกือบทุกครั้งและค่อยๆ ทำการรับฟัง  เรียนรู้ไปเรื่อยๆ จนมาถึงช่วงที่ทางช่วงชั้นที่ 1 และ 2 จะต้องติดตั้งอบรมครูในช่วงปิดเทอม  ถือได้ว่าตนเองเริ่มกระจ่างเป็นลำดับอาจจะยังไม่ชัดเจนนักด้วยวิธีการที่จะต้องเปิดโจทย์ปัญหาและพาเข้าสู่กระบวนการขั้น pre while และ post ซึ่งแต่ละขั้นล้วน  มีความหมายและนัยยะสำคัญ  จำเป็นต้องใช้วีธีการคิดที่รอบคอบ ไตร่ตรองอย่างละเอียด  ลองพิจารณาหลากหลายแง่มุมทำให้ใช้เวลาค่อนข้างมาก  จนเปิดภาคเรียนฉันทะที่ทางช่วงชั้นที่ 1 จะต้องนำกระบวนการ Lesson Study และ Open approach  เป็นวาระสำคัญของช่วงชั้นและเป็นตัวขับเคลื่อนการดำเนินงาน  ประกอบกับการมีบุคลากรน้องใหม่เข้ามาเป็นครู 10 กว่าคน มีหลายเรื่องที่ทางช่วงชั้นจะต้องติดตั้งทำความเข้าใจ โดยเฉพาะจะนำวิธีการแบบ Lesson Study และ Open approach ลงสู่ภาคปฏิบัติ  ทั้งนี้ได้พิจารณาตามสถานการณ์จึงได้ Focus ลงสู่หน่วยวิชาคณิตศาสตร์และมานุษกับโลกก่อน ซึ่งผลที่ปรากฎในภาคเรียนฉันทะยังกระท่อนกระแท่นและน่าเป็นห่วงมากทั้งครูและนักเรียนด้วยปัจจัยที่หลากหลาย เช่น เวลา  การคิดแผน  คิดโจทย์หรือสถานการณ์ปลายเปิด  การทำความเข้าใจกับนักเรียน  การจัดการชั้นเรียน  การนิเทศกำกับดูแล  การลงแบบบันทึก  ล้วนแล้วแต่เป็นปัจจัยที่เกี่ยวข้องกันเป็น  ลูกโซ่  โดยเฉพาะเรื่องความรู้ความเข้าใจของครูและโค้ชของแต่ละหน่วยวิชาสถานการณ์เริ่มกลับมา    กระเตื้องขึ้นในภาคเรียนวิริยะที่ทางช่วงชั้นเริ่มกำกับติดตามดูแลช่วยเหลือครูมากขั้น(ยกเว้นวิชา ESL และกลุ่มแม่บท) ได้ทำกันอย่างเป็นจริง  รวมทั้งจัดให้มี Open Class เปิดชั้นเรียนเพื่อการเรียนรู้โดยเลือกครูโน้ต วิชาคณิตศาสตร์ สอนห้อง 2/4 และชั้นเรียนของครูโอ่ง วิชามานุษกับโลก ห้อง 1/1 เป็นแกนนำ เพื่อสร้างความรู้ ความเข้าใจให้ชัดเจนยิ่งขึ้นแก่คุณครู ทางช่วงชั้นได้จัดปรับตารางสอน ตารางเวลาให้ครูว่างตรงกันในหน่วยวิชาเดียวกันเพื่อใช้พลังของทีมครูในร่วมคิด ร่วมทำ ร่วมวางแผนตามกระบวนการ และพยายามใช้แบบบันทึกให้มากที่สุด ช่วงเวลานั้นทำให้ตนเองได้เกาะติดอย่างจริงจังมากขึ้น หากถามว่าประทับใจไหมตอบว่าประทับใจมากที่สุด ตอนที่ได้ไป While หน่วยวิชามานุษกับโลกของครูโอ่งที่ห้อง 1/1 โดยมีสถานการณ์โจทย์ปัญหา “ทำอย่างไรให้รากพืชป่าชายเลนหายใจได้ในที่ที่มีน้ำท่วม” การสอนโดยภาพรวมนักเรียนจะต้องทำต้นไม้จำลองขึ้นมาทดสอบในโมเดลที่ครูเตรียมไว้ให้ ซึ่งเหตุการณ์ในวันนั้นค่อยๆ ดำเนินไปตามกระบวนการทำ 5 ขั้นตอน (ขั้นแนะนำ  ขั้นเปิดประเด็นโจทย์  ขั้นของการแก้ปัญหาหรือสร้างสรรค์  ขั้นนำเสนอความรู้ และขั้นสรุป) และบรรยากาศที่ครูและนักเรียนมีโอกาสแลกเปลี่ยนเรียนรู้ ทดลอง ทดสอบ ระบุความรู้ ความเข้าใจ ทำให้ได้ยินเสียงของนักเรียนในทิศทางเดียวกัน ประเด็นเดียวกัน เกิดทักษะการฟังที่มีประสิทธิภาพและมี 1 เสียงผุดขึ้นมา “วันนี้ครูโอ่งสอนเจ๋ง มากเลย” เพื่อนคนโน้นคนนี้ฉลาดจัง พอตนเองได้ยินความเหนื่อยล้าในขั้นเตรียมการก่อนจะลงสอน      ได้หายไปแล้วเกินครึ่ง แต่ยังมีความกังวลว่าบทเรียนหน้าจะวางแผนอย่างไรต่อไปเพื่อให้เกิดการเรียนรู้และบรรยากาศอย่างนี้ขึ้นอีก คิดว่าน้องๆ หลายคนคงมีภาวะนี้เกิดขึ้น อย่างไรก็ตามด้วยกระบวนการที่ได้จัดวางทั้ง 5 ขั้นตอนของ Open Approach ที่มีประเด็นสำคัญของแต่ละขั้นตอนในการสอนของครูจึงช่วยตรวจสอบการสอนที่มีคุณภาพมาก ซึ่งทางช่วงชั้นจะต้องขยายผลยังหน่วยวิชาอื่นต่อไป         
