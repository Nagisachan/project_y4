
    แก้วห่อกล..กลอน.....
          บันทึกการเดินทาง “เรียนรู้วิถี...พื้นที่ตลิ่งชัน”
โดย ครูตั๊ก (รัตดารา มกรมณี)  วิชาภูมิปัญญาภาษาไทย ระดับชั้น ๓ 
แก้วห่อกล..กลอน.....บันทึกการเดินทาง “เรียนรู้วิถี...พื้นที่ตลิ่งชัน”
โดย ครูตั๊ก (รัตดารา มกรมณี)  วิชาภูมิปัญญาภาษาไทย ระดับชั้น ๓ 
หลังจากภาคเรียนฉันทะที่เด็ก ๆ เคยได้ฝึกฝนและทดลองการเขียนกลอนแปดมาแล้ว พบปัญหาว่า เด็กส่วนใหญ่จะแต่งกลอนออกมาในลักษณะกลอนพาไป คลังคำไม่เพียงพอที่จะเลือกสรรคำมาถ่ายทอดความคิดของตนเองตามเนื้อหาที่ต้องการสื่อ   นอกจากครูจะต้องคิดค้นหาวิธีในการจัดปรับในเรื่องนี้แล้วในภาคเรียนนี้มีเป้าหมายหลักในการฝึกฝนเพิ่มเติมนักเรียนให้รู้จักการเลือกสรรคำมาแต่งเป็นบทกลอนที่มีความไพเราะ และเพิ่มพูนทักษะการเล่นกับคำไทยมากขึ้น  และสามารถใช้ภาษาไทย  สร้างสรรค์ผลงาน   แก้วห่อกล..กลอน.....บันทึกการเดินทาง “เรียนรู้วิถี...พื้นที่ตลิ่งชัน”
ส่วนของการแต่งกลอนในลักษณะกลอนพาไปนั้น  ครูแก้ปัญหาโดยการในนักเรียนจัดกลุ่มสนทนา แลกเปลี่ยนเรียนรู้ เพื่อประมวลสรุปกิจกรรมและเนื้อหาสาระทั้งหมดที่ได้ออกภาคสนาม  จากนั้นจึงให้นักเรียนลงมือเขียนบันทึกการเดินทางของตัวเองออกมาเป็นร้อยแก้ว  เพื่อทำความเข้าใจ  กำหนดขอบข่ายและประเด็นที่ตัวเองต้องการสื่อสารออกมาให้ชัดเจน ซึ่งการให้เด็ก ๆ ได้สรุปความคิดของตัวเองออกมาเป็นร้อยแก้วก่อนนั้น สามารถช่วยลดปัญหาการเขียนกลอนในลักษณะกลอนพาไปได้มากพอสมควร  เพราะเด็ก ๆ จะทราบเนื้อหาหลักที่ต้องการจะเขียน  แล้วพยายามเลือกสรรคำเพื่อถ่ายทอดข้อมูลนั้นให้ชัดเจนตามที่ตัวเองต้องการ
ในเรื่องของการเพิ่มพูนคลังคำ  ครูจัดกลุ่มตามกิจกรรมในการออกภาคสนามให้นักเรียนช่วยกันคิดคำซ้อน ใน ๒ ลักษณะ คือ คำซ้อนที่บ่งบอกอารมณ์ ความรู้สึกและคำซ้อนที่อธิบายลักษณะและขั้นตอนของกิจกรรม  เพื่อเป็นคลังคำของห้องที่เด็ก ๆ ทุกคนจะสามารถมาเลือกไปใช้ได้  พร้อมกับมีใบความรู้เรื่องคลังคำซ้อนจากครูเสริมให้อีกทางหนึ่งด้วย  ซึ่งสามารถช่วยแก้ปัญหาเรื่องคลังคำของเด็กได้ในระดับหนึ่ง  ทีนี้ปัญหาเรื่องการแต่งกลอนในลักษณะกลอนพาไปโดยไม่ครอบคลุมประเด็นและการคิดคำไม่ออกก็น่าจะหมดไป  เหลือก็แต่การสร้างสรรค์ผลงานกันแล้ว
กลบทถูกนำเข้ามาเป็นเครื่องมือสำหรับท้าทายความสามารถของผู้เรียน  กลบทของไทยก็มีอยู่มากมายหลายหลาก  และเมื่อผู้เรียนมีพื้นความรู้เรื่องกลอนแปดมาแล้ว  กลอนกลบทสิงโตเล่นหางซึ่งมีลักษณะไม่ได้แตกต่างจากฉันทลักษณ์ของกลอนแปดมากนัก  เพียงแค่มีการส่งสัมผัสในวรรคที่มากขึ้น  เป็นการฝึกฝนและท้าทายความสามารถให้กับผู้เรียนได้ในระดับหนึ่ง  แต่จะทำอย่างไรล่ะที่จะนำพาให้ผู้เรียนเข้าถึงฉันทลักษณ์ของกลบทสิงโตเล่นหาง อย่างกระจ่างชัดจนถึงขั้นนำมาใช้ได้จริง ๆ  
กลบทสิงโตเล่นหาง
ออกเดินทาง ห่างบ้าน ย่านเคยอยู่มุ่งตรงสู่ คูคลอง มองวิถี
เรือลอยล่อ งท่องไป ในนทีสุขชีวี ที่มา พาเบิกบาน
ออกเดินทาง
ห่างบ้าน
ย่านเคยอยู่
“เด็ก ๆ ลองดูซิคะว่าจากกลอนบทนี้   มีสิงโตแอบอยู่กี่ตัว  แล้วสิงโตเล่นหาง กันอย่างไร”   เมื่อเปิดประเด็นคำถามออกไป  สิ่งที่พบก็คือ เด็ก ๆ จ้องบทกลอนบนกระดานกันตาไม่กระพริบ  แล้วบรรยากาศในห้องก็เปลี่ยนไป เด็ก ๆ พยายามคิด ๆ ๆ  ในเวลาไม่นาน ก็มีเสียงแทรกขึ้นมาว่า รู้แล้ว ๆ คำคล้องจองใช่ไหมคะ  มี ๓ คู่  สิงโต ๓ ตัว  แบ่งตามการอ่านกลอนแปดในแต่ละวรรค คือ ๓ ๒ ๓  ตัวที่ ๒ เล่นหางตัวหน้าก็คือ พยางค์ที่ ๓ กับ ๔ คล้องจองกัน แล้วก็ พยางค์ที่ ๕ กับ ๖ ก็คล้องจองกัน   ทั้งบทมีสิงโต ๑๒ ตัวค่ะ  จากนั้น ครูลองวาดสิงโตให้เด็ก ๆ ดู เพื่อทำความเข้าใจที่ตรงกันของเด็กทั้งห้อง  


ซึ่งเด็ก ๆ สามารถทำความเข้าใจในฉันทลักษณ์ของกลบทสิงโตเล่นหางได้อย่างรวดเร็ว  อาจเป็นเพราะการให้โจทย์สถานการณ์เหมาะสมกับวัยของเด็ก ๆ ที่ยังชอบค้นหาสิ่งมหัศจรรย์ที่แอบซ่อนอยู่  ถ้าครูรู้จักที่จะคิดค้นเทคนิควิธีแปลก ๆ ที่ดูไม่เป็นการเน้นวิชาการมากเกินไปจะเป็นการสร้างแรงบันดาลใจในการเรียนได้ดีทีเดียว   ลองนั่งคิด ๆ ดู ถ้าครูเกิดเปิดโจทย์สถานการณ์ว่า “ เด็ก ๆ สังเกตบทกลอนแล้วสรุปรูปแบบฉันลักษณ์ของกลบทสิงโตเล่นหาง”  เชื่อมั่นได้เลยว่า  กว่าเด็ก ๆ จะค้นพบคงกินเวลาไปไม่น้อยเลย
เมื่อเด็ก ๆ ทุกคนเข้าใจฉันทลักษณ์ของกลบทสิงโตเล่นหางแล้ว ก็ถึงคราวที่จะต้องแยกย้ายกันทำชิ้นงานของตัวเอง  เด็ก ๆ มีชิ้นงานแรกของตัวเองกันแล้วทุกคนคือ งานเขียนบันทึกการเดินทาง ภาคสนาม “เรียนรู้วิถี..พื้นที่ตลิ่งชัน”  เป็นงานเขียนร้อยแก้วเล่าประสบการณ์ของการออกภาคสนาม  โดยเด็ก ๆ จะต้องเลือกดึงเหตุการณ์ที่ประทับใจมากที่สุดมาเขียนบรรยายเป็น กลอนแปด หรือ กลบทสิงโตเล่นหาง โดยครูมีตัวอย่างการเขียนกลอนแปด ๓ แบบ ให้เด็ก ๆ สังเกตถึงความแตกต่าง คือ กลอนแปดธรรมดา  กลอนแปดแบบมีคำซ้อน และกลบทสิงโตเล่นหาง   ซึ่งเด็ก ๆ เมื่ออ่านแล้วก็ตอบออกมาได้เองว่าการแต่งกลอนแปดก็สามารถเล่าเรื่องราวได้  แต่ถ้าใช้คำซ้อนเข้ามาประกอบ จะทำให้บทกลอนไพราะขึ้น  ยิ่งถ้าเป็นกลบทก็ยิ่งไพเราะ  ครูจึงมีการสร้างความท้าทายในขั้นกว่าขึ้นไปอีก คือ ครูให้งานตามระดับความสามารถของเด็ก โดยแจ้งเกณฑ์การให้คะแนนที่ชัดเจน  ว่าถ้าเด็ก ๆ เขียนเล่าเหตุการณ์ประทับใจออกมาโดยใช้กลอนแปด ครูให้ ๗ คะแนน แต่ถ้าเพิ่มความไพเราะโดยการใช้คำซ้อนเข้ามาประกอบ รับคะแนนเพิ่มไปอีกชุดคำละ ๑ คะแนน  หรือถ้าจะท้าทายโดยการเขียนเป็นกลบทเอาไปเลย ๑๐ คะแนน และเพิ่มคำซ้อนอีกคำละ ๑ คะแนน เพียงเท่านี้ บรรยากาศการสร้างสรรค์ชิ้นงานก็เปลี่ยนไป  จากที่เคยคิดว่าการแต่งกลอนเป็นงานยากและไม่อยากทำ  ครูเห็นความตั้งใจของเด็ก ๆ ที่มีความกระตือรือร้น  ตั้งใจและเต็มใจในการทำงานมากขึ้น  จากการทำชิ้นงานกลอนแปดในภาคฉันทะที่ใช้เวลาในการสร้างงานถึง ๖ คาบเรียน  ในภาคเรียนนี้ใช้เวลาเพียง ๔ คาบ  และมีเด็กนักเรียนบางส่วนสามารถทำเสร็จภายในเวลาเพียง ๒ คาบด้วยซ้ำไป  
เด็กหลายคนพยายามที่จะสร้างงานโดยการเริ่มต้นใช้กลบท  แม้ว่าผลงานที่ออกมาสุดท้ายแล้วชิ้นงานกลบจะมีเด็ก ที่สามารถฝ่าฟันความยาก จนสำเร็จจำนวนไม่มากนัก  หลายคนยอมแพ้ สู้ต่อไม่ไหว  ลดเหลือเพียงกลอนแปด  หรือกลอนแปดที่มีคำซ้อน    แต่เด็ก ๆ ทำให้ครูได้เห็นถึงพัฒนาการและบรรยากาศการเรียนที่แตกต่างจากภาคฉันทะอย่างสิ้นเชิง บรรยากาศการทำงานที่ผ่อนคลาย  ตั้งอกตั้งใจในการสร้างสรรค์งานมากขึ้น  ไม่กังวล  ไม่เครียด และหวาดกลัวกับการแต่งกลอนอีก    เพียงเท่านี้ก็ถือว่าคุ้มค่า 
 การให้งานในลักษณะให้เด็ก ๆ เลือกสร้างงานตามความถนัดและความต้องการของตนเองนั้น  สามารถทำให้ครูได้มองเห็นนักเรียนเป็นรายบุคคลได้อย่างชัดเจน  เนื่องจากเด็ก ๆ ก็จะเลือกสร้างงานตามความสามารถของตัวเอง  บางคนที่ใช้ภาษาไทยได้ดี  สนุกกับการเล่นกับคำ หรือแม้แต่คนที่อยากได้คะแนนมาก ๆ ก็เลือกที่จะใช้กลบท  บางคนบอกว่า        กลบทสิงโตเล่นหางยากเกินไปหนูขอแค่กลอนแปดคำซ้อนก็พอนะคะ  หรือบางคนที่ก็เลือกที่จะสร้างงานแค่กลอนแปดธรรมดา  เพราะแค่เขียนกลอนแปดถ่ายทอดเรื่องราวที่ตัวเองต้องการสื่อให้ได้ความหมายก็ยากมากสำคัญเค้าแล้ว  และการที่ครูให้อิสระทางความคิด  การสร้างงานจึงออกมาสำเร็จบรรลุเป้าประสงค์กันทุกคนตามแต่ความสามารถเฉพาะของแต่ละคน  ซึ่งก่อให้เกิดความภาคภูมิใจในตัวเองได้ไม่น้อยเลย  ความรู้สึกด้านลบที่มีต่อการแต่งกลอนค่อย ๆ ละลายหายไป  แม้จะยังไม่ ๑๐๐  % ก็ถือได้ว่าประสบความสำเร็จได้เป็นอย่างดี
เมื่อเขียนกลอนเสร็จแล้วก็จะลอกลงกระดาษ ๑๐๐ ปอนด์ โดยเด็ก ๆ จะเขียนบันทึกการเดินทางเป็นร้อยแก้วก่อน และเมื่อถึงเหตุการณ์ที่ประทับใจ ก็จะสอดแทรกกลอนหรือกลบทเข้าไปในชิ้นงาน  เท่านี้ก็เกิดชิ้นงานแก้วห่อกล กลอน ขึ้น  แก้วก็มาจากร้อยแก้ว ห่อกล กลอน ก็คือ การแทรกกลบทหรือกลอนแปดเข้าไป ..นิราศคือการบันทึกการเดินทาง  โดยใช้โคลงห่อกาพย์...นิราศป. ๓ งานสร้างสรรค์เล็ก ๆ ก็แก้วห่อกล กลอน นั่นเอง...พร้อมตกแต่งด้วยลายไทย เขียนสิ่งที่ได้เรียนรู้และความรู้สึกที่ได้สร้างสรรค์ผลงาน  หลายคนสื่อให้เห็นถึงความยากลำบากในการสร้างงานแต่เมื่อสามารถทำได้สำเร็จด้วยตนเอง  ก็เกิดความภาคภูมิใจ และยังมีอีกหลายคนที่รู้สึกสนุก และชื่นชอบการแต่งกลอนมากขึ้น....แค่นี้ก็ถือว่าบรรลุเป้าหมายที่ตั้งไว้   
นี่ถือเป็นเพียงจุดเริ่มต้นของการฝึกฝนทักษะการใช้ภาษาไทยให้มีความไพเราะ สละสลวยและชัดเจนตรงประเด็นมากขึ้น  แต่ก็ยังควรมีการส่งเสริมและพัฒนาต่อไปเพื่อให้เด็ก ๆ ของเราเป็นเด็กไทยที่คงความสามารถทางการใช้ภาษาไทยได้อย่างมีประสิทธิภาพ.......และครูยังคงต้องคิดค้นวิธีการสร้างแรงบันดาลใจให้กับเด็ก ๆ ต่อไปค่ะ....สู้....
๑๖ ตุลาคม ๒๕๕๕
