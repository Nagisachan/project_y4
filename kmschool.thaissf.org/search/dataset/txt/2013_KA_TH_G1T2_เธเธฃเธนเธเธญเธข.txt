
กว่าจะมาเป็น  “เล่นริมเลน”
ประสบการณ์จากการสอนในภาค  “ฉันทะ”
เป้าประสงค์หลักในการจัดการเรียนการสอนในวิชาภูมิปัญญาภาษาไทยในภาคเรียนแรกสำหรับเด็กชั้นประถม  ๑  เน้นไปที่เสียงพยัญชนะและเสียงสระ เพื่อเป็นพื้นฐานไปสู่การอ่านและการเขียนสะกดคำ  โดยรูปแบบที่ใช้ในการจัดการเรียนการสอน คือ  การเรียนรู้ผ่านชื่อของตนเอง  การเล่านิทาน  เรื่องสั้น  บทร้องเล่น ตลอดจนการเคลื่อนไหวร่างการ เพื่อให้เด็กๆ  ได้รู้จักคลังคำ  การใช้ภาษาในบริบทที่ใกล้ตัว  ซึ่งเนื้อหาและกระบวนการทั้งหมดมีการบูรณาการกับวิชามานุษกับโลกที่เด็กๆ  ได้เรียนรู้เรื่องสัตว์และได้เลือกสัตว์ที่มีความเชื่อมโยงกับตนเองทั้งด้านพฤติกรรม  ลักษณะนิสัย  หรือเสียงพยัญชนะ  สระที่เหมือนกับตัวของเด็กเอง  ดังนั้น  คลังคำทั้งหลายที่ได้มาจึงมีความเกี่ยวพันกับตัวเด็กและสัตว์ที่เด็กเลือกเท่านั้น   ชิ้นงานสุดท้ายที่เป็นโจทย์สำคัญในภาคเรียนนี้คือ  การแต่งบทร้องเล่นที่เกี่ยวข้องกับสัตว์โดยที่ครูได้นำตัวอย่างของบทร้องเล่นมาให้ได้ร้องเล่นกันก่อนลงมือทำชิ้นงานของตัวเอง
เมื่อจบสิ้นภาคเรียนฉันทะ ได้มีการทบทวนแผนการสอนทั้งหมดอีกครั้ง  รวมทั้งประเมินสิ่งที่เด็กได้เรียนรู้โดยภาพรวม จึงได้เห็นว่ามีบางอย่างที่ยังขาดหายไปซึ่งส่งผลให้ประสิทธิภาพในการเรียนรู้ของเด็กไม่บรรลุตามเป้าหมายที่ได้วางไว้แต่แรก  โดยแผนการสอนตลอดทั้งภาคเรียนเอื้อต่อการเรียนรู้กับเด็กเฉพาะบางกลุ่มเท่านั้น  สาเหตุที่ได้วิเคราะห์จากทั้งตัวครูผู้สอนเองและผู้ร่วมการจัดทำแผนการเรียนการสอนเห็นข้อบกพร่องหลายข้อ  คือ  เด็กยังไม่แม่นกับการฟังเสียงพยัญชนะ  จึงมีผลต่อการอ่านคำที่ผิดพลาด คลังคำของเด็กยังมีอยู่ในแวดวงที่จำกัด   รวมถึงเด็กได้ทักษะฟัง  พูด  อ่าน  เขียน ไม่ครบถ้วน  ซึ่งเด็กๆ ได้ทักษะการฟังจากการฟังนิทาน  บทร้องเล่น  ได้ทักษะการพูดจากการคิด  พูดนำเสนอคำ  แต่ยังไม่มีการย้ำซ้ำทวนให้อ่านแจกลูกคำและเขียนในทุกๆ คาบเรียนหรือมีในสัดส่วนที่น้อยเกินไป  ซึ่งครูเห็นว่าสิ่งที่ขาดหายไปนี้จำเป็นอย่างยิ่งต่อการอ่านออก  เขียนได้ของเด็กๆ  ที่ควรนำไปเติมเต็มในภาคเรียนต่อไป
นำประสบการณ์มาเรียนรู้
เมื่อครูได้ทราบถึงเนื้อหาที่เด็กๆ จะได้เรียนรู้จากภาควิริยะและความรู้ที่เด็กๆ มีอยู่ในขณะนั้น ก็เห็นถึงช่องว่างของความลำบากเกินกว่าที่เด็กจะก้าวไปถึงได้  ครูจึงตัดสินใจที่จะยกเนื้อหาใหม่ออกไปก่อนและเลือกที่จะย่ำอยู่บนความรู้เดิมของเด็กให้แม่นยำมากขึ้นแล้วค่อยๆ เพิ่มเติมสระบางตัวเพื่อให้เด็กๆ  สามารถอ่านและเขียนคลังคำได้มากขึ้น  แต่สิ่งที่จะยังรักษาไว้ คือ การทำชิ้นงานสุดท้าย คือการแต่งบทร้องเล่น เพราะเห็นว่าเป็นการนำภาษามาใช้ได้เหมาะสมกับวัยมากที่สุด แต่ครั้งนี้การแต่งบทร้องเล่นของเด็กจะต้องมีพัฒนาการเกิดขึ้นโดยมีเงื่อนไขในการแต่งมากขึ้นไปด้วย


สิ่งที่เกิดขึ้นในภาคเรียนวิริยะ
แผนการสอนในภาคเรียนวิริยะทั้งภาคเรียนนี้ถูกออกแบบโดย ใช้หลักการเดียวกันกับการทำแผน Open Approach ที่ทำอยู่แล้วในทุกคาบเรียน เพียงแต่เป็นการวางแผนทั้งภาคเรียนโดยเริ่มจากการแบ่งระยะเวลาในการดำเนินการในแต่ละขั้นตอน ดังนี้
ขั้นแนะนำ
ในสองสัปดาห์แรก  เป็นการทบทวนเสียงพยัญชนะและสระเดี่ยวทั้งหมดที่ได้เรียนในภาคเรียนฉันทะ  โดยเปลี่ยนรูปแบบจากการเรียนรู้ผ่านนิทาน มาเป็นการเรียนรู้จากตำแหน่งของสระ  เช่น  สระที่อยู่ตำแหน่งหลังคำ  เลือกสระ   า  เป็นสระต้นแบบ และให้นักเรียนคิดต่อว่ามีสระใดที่อยู่ในตำแหน่งเดียวกับสระ  า  พร้อมทั้งให้นักเรียนคิดคลังคำที่มีสระที่เรียนในแต่ละคาบเพื่อขยายคลังคำที่ก่อนหน้านี้มีเพียงคลังคำที่เกี่ยวข้องกับสัตว์เท่านั้น  ซึ่งบรรยากาศในห้องเรียนดูมีชีวิตชีวามากขึ้นในช่วงคิดคลังคำเพราะคำที่ได้มาไม่ได้จำกัดแวดวงทางความหมาย  นอกจากนั้นเด็กๆ ยังได้ฝึกอ่านแจกลูกคำที่ร่วมกันคิดและบันทึกลงในสมุดด้วยเพื่อย้ำการอ่านและการเขียนในทุกๆ ครั้ง  ตลอดสองสัปดาห์ที่ได้เรียนรู้สระทุกตำแหน่ง  เด็กๆ  มีพัฒนาการด้านการอ่านที่ดีขึ้นและมีคลังคำสะสมเพิ่มขึ้นโดยเฉพาะคลังคำที่เกี่ยวกับการเล่นที่ได้จากการทำการบ้านโครงงาน
ขั้น Input
หลังจากที่ได้ความพร้อมจากการย้ำทวนสระทุกตำแหน่งแล้ว  ในสัปดาห์ที่  ๓ – ๔  เด็กๆ ก็ได้เรียนรู้สระที่มีสองตำแหน่งเพิ่มเติม  คือ ตำแหน่ง บน-หลัง  ได้แก่  สระ  อำ  และ  อัว  ตำแหน่ง  หน้า-หลัง  ได้แก่  เอา  และ  เออ  โดยใช้รูปแบบการเรียนเดียวกันกับทุกตำแหน่งที่ผ่านมา  ซึ่งครูเห็นว่าจุดเด่นของการเรียนเช่นนี้เด็กๆ  ได้ทักษะทั้ง  ฟัง  พูด  อ่าน  เขียน  ครบถ้วนในทุกคาบ  
เด็กๆ  ได้นำสระทั้งหมดมาฝึกใช้  โดยการฝึกแยกคลังคำที่เกี่ยวข้องกับการเล่นจากโครงงานตามตำแหน่งของสระ  โดยเขียนเป็นแผนภาพ ซึ่งเด็กๆ ตื่นเต้นกับวิธีการบันทึกคลังคำแบบใหม่มากพยายามหาคำที่แตกต่างจากเพื่อนมาเขียนและมีความกระตือรือร้นที่จะตกแต่งงานชิ้นนี้ให้สวยงาม  
ขั้นเปิดประเด็นโจทย์
ในสัปดาห์ที่ ๕  เด็กได้ออกเดินทางไปเก็บสะสมคลังคำในป่าชายเลน  พร้อมกับโจทย์ของการไปภาคสนามในหัวข้อ  เล่นริมเลน  คือ  “เลือกมุมโปรดที่ชอบในป่าชายเลนและคิดการละเล่นในมุมโปรดของตนเอง”  ซึ่งแต่ละคนได้วิธีเล่นที่แตกต่างกันออกไป  ทุกคนสนุกสนานกับการได้เรียนรู้นอกโรงเรียนและได้คลังคำเกี่ยวกับป่าชายเลนมากมาย
แต่โจทย์ที่นักเรียนได้รับไม่ได้จบอยู่เพียงการเขียนบรรยายการละเล่นเท่านั้น  แต่โจทย์หลักของภาคเรียนนี้คือ  การแต่งบทร้องประกอบการละเล่นของตนเอง  ซึ่งเงื่อนไขคือ  ต้องมีคำคล้องจองในบทร้องเล่นอย่างน้อย ๑ คู่ด้วย
ในสัปดาห์ที่  ๖ เด็กๆ ได้นำคลังคำที่ได้จากภาคสนามมาแยกตามตำแหน่งสระอีกครั้งเพื่อง่ายต่อการนำไปใช้  ในขณะเดี่ยวกันก็นำคลังคำชุดนี้มาเรียนรู้เรื่องคำคล้องจองต่อ เพื่อเป็นพื้นฐานในการแต่งบทร้องเล่นริมเลน
เด็กๆ ได้รับโจทย์ให้แต่งบทร้องเล่นประกอบการละเล่นในสัปดาห์ที่ ๗  และใช้เวลาทำงานชิ้นนี้ล่วงเลยเข้าไปสู่สัปดาห์ที่ ๘  เด็กๆ ทุกคนจึงมีหนังสือ  “เล่นริมเลน” ที่มีทั้งวิธีการเล่น  และบทร้องเล่นเป็นของตนเอง
ขั้นแลกเปลี่ยนเรียนรู้และขั้นสรุป
เด็กๆ ได้มีโอกาสทบทวนกระบวนการเรียนทั้งหมดกว่าจะมาเป็น  “เล่นริมเลน” ในสัปดาห์ที่ ๙  เพื่อนำข้อมูลจากการทบทวนนี้และบทร้องเล่นของตนเองไปนำเสนอในงานชื่นใจในสัปดาห์ที่ ๑๐
กระบวนการที่เกิดขึ้นทั้งหมดถือว่าประสบความสำเร็จในภาพรวม  เพราะเด็กๆ มีความกระตือรือร้นและทำทุกขั้นตอนด้วยตนเอง  ในด้านการอ่านเขียนก็เห็นพัฒนาการที่เด่นชัดมากขึ้น  ซึ่งเห็นได้จากการทำชิ้นงานที่เด็กๆ ทุกคนพยายามคิดและเขียนด้วยตนเอง  แม้บางคำอาจสะกดถูกบ้าง  ผิดบ้าง  แต่ก็มีความกล้าที่จะเขียน  จากสองภาคเรียนที่ผ่านมา ทำให้เห็นได้ว่าการหยุดเพื่อรอให้เด็กๆ มีเครื่องมือพร้อมที่จะเผชิญกับสิ่งใหม่  ไม่ได้เป็นเรื่องเสียหายหรือเสียเวลา  เมื่อเด็กๆ  มีเครื่องมือ มีอาวุธพร้อมเขาจะสามารถแสดงออกมาอย่างเต็มที่และเต็มศักยภาพ
