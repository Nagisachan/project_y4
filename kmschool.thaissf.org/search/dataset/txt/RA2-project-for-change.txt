
Project for Change ที่รุ่งอรุณ ๒๕๕๗“นกไม่เห็นฟ้า ปลาไม่เห็นน้ำ…ครูไม่เห็นนักเรียน”
เรื่อง :  รองศาสตราจารย์ประภาภัทร นิยม
เมื่อพูดถึง "การเปลี่ยนแปลง" กับคุณครูรุ่งอรุณ เขาอาจจะไม่รู้สึกตื่นเต้นเท่าไร เพราะเราเปลี่ยนกันทุกเทอม  ครูแต่ละคนอาจไม่เคยสอนซ้ำแผนการสอนเดิมของตนเองเลยก็ว่าได้  แรกๆ เมื่อต้องเผชิญการเปลี่ยนแปลง (จากสิ่งที่คิดว่าลงตัวดีอยู่แล้ว) เขาก็จะหงุดหงิดและไม่ค่อยสบอารมณ์สักเท่าไร  แต่หลังจากนั้นเมื่อเขาได้ทดลองทำสิ่งนั้นใหม่ในอีกแบบหนึ่ง แล้วปรากฏว่าได้ผลดีกับนักเรียนและแม้แต่ตัวครูเอง  เขาก็มักจะเกิดความภาคภูมิใจและเริ่มสะสมความเป็นผู้เชี่ยวชาญมากขึ้นเรื่อยๆ โดยไม่รู้ตัว
หากคุณครูลองหวนกลับไปตั้งข้อสังเกตให้ดี จะพบว่าไม่ว่าคุณครูจะอยากหรือไม่อยากให้เกิดการเปลี่ยนแปลงหรือไม่ก็ตาม  วงจรเหล่านี้ย่อมไม่เคยหยุดนิ่ง หรือรอถามความสมัครใจของใคร ทั้งนี้เพราะการเรียนที่รุ่งอรุณส่วนใหญ่เป็นการเรียนรู้จากสถานการณ์จริงที่ครูไม่อาจจะใช้วิธีพกพาเนื้อหาความรู้สำเร็จรูปมาเพื่อยัดเยียดให้แก่เด็ก จนเด็กกลายเป็นผู้รอเรียนและถูกสอนตลอดเวลา แบบ Passive Learners แต่ในทางกลับกัน ที่รุ่งอรุณครูเปลี่ยนบทบาทมาใช้ความพยายามกระตุ้นต่อมอยากรู้ใฝ่เรียนให้เกิดกับผู้เรียน ให้เขาเป็น Active Learners และครูหลายคนอาจถึงบทสรุปกับตัวเองแล้วว่า ยิ่งพยายามยึดถือรูปแบบที่พอใจแล้ว ลงตัวแล้ว ไว้อย่างเหนียวแน่นเมื่อไร เมื่อนั้นเขายิ่งกลับทุกข์เสียยิ่งกว่าการเข้าเผชิญกับสิ่งที่ไม่แน่นอนได้อย่างไม่สะทกสะท้าน แม้จะประหวั่นพรั่นพรึงอยู่บ้างก็ตาม
ปัจจุบันครูรุ่งอรุณเริ่มที่จะหัวเราะเยาะเย้ยตัวเองได้เต็มๆ เมื่อพบว่าแม้ได้เตรียมการสอนไว้อย่างดี ลงทุนพาไปทำกิจกรรมอย่างเลิศหรู  แต่ปรากฏว่าเด็กนักเรียนกลับไพล่ไปสนใจอย่างอื่นในสิ่งที่ครูไม่คาดคิด ไม่เป็นไปตามแผนของครูเอาเสียเลย ดังเช่นเมื่อ ๒-๓ วันก่อน  ครูจิ๋ว (สกุณี บุญญะบัญชา ครูใหญ่โรงเรียนประถม ) เล่าให้ฟังว่า ครูชั้นประถมปีที่ ๒ และผู้ปกครองให้ความร่วมมือพาเด็กๆ ไปออกภาคสนามที่ไร่ปลูกรัก เพื่อที่จะเรียนรู้เรื่องการปลูกพืชผักอินทรีย์           เด็กๆ ได้รับการชี้ชวนให้เรียนรู้เรื่องการปลูกผักและเรื่องการเพาะเมล็ดต่างๆ  เขาก็ฟังบ้าง ไม่ฟังบ้าง ต่อเมื่อไปเจอฝูงเป็ดที่เลี้ยงไว้เดินมาเป็นทิวแถว  เท่านั้นแหละ เด็กๆ ก็พากันพุ่งความสนใจไปที่เป็ด เรียบร้อยโรงเรียนเป็ด! ครูถึงกับอึ้งและไปต่อไม่เป็น ในขณะที่เด็กๆ เริ่มเรียนรู้ด้วยตัวเองอยู่ว่า "ดูสิ! แม้แต่เป็ดยังเดินแถวได้ตรงกว่าพวกเราเลย"
นี่แหละสถานการณ์ที่คลาสสิกมากๆ สำหรับครูทุกคน และเป็นสิ่งท้าทายให้ครูอยู่กับการเปลี่ยนแปลงให้เป็น     เราพูดกันถึงความสดของครูที่ไม่ตกใจกับเหตุการณ์ที่เกิดขึ้นตรงหน้า แต่สามารถมีวิจารณญาณพาเด็กเรียนรู้ได้กับทุกสิ่งรอบตัว รวมทั้งเรียนรู้จักตัวเองไปด้วย ไม่เพียงเท่านั้นครูยังต้องสามารถเชื่อมโยงเอาเนื้อหาสาระ การพัฒนาทักษะต่างๆ รวมทั้งการสร้างจิตสำนึกรู้ถึงคุณค่าที่เป็นมิติการเรียนรู้ที่ลึกซึ้งที่สุดให้ได้ด้วย
ฟังดูเหมือนครูเป็นผู้วิเศษ ยิ่งกว่านั้นเสียอีก ครูจะเป็นผู้ปลุกพลังอำนาจลี้ลับในตัวเด็กขึ้นมาต่างหาก  
ดูอย่างเด็กอนุบาล ห้องแสงดาวของครูอีฟ (จินตนา นำศิริโยธิน) และครูลูกหว้า (วิเมลือง สุขบาง) สิ! เขาเริ่มพูดกันว่าห้องน้ำห้องส้วมซึ่งอยู่ในห้องเรียนของเขาเหม็น  พอครูได้ยินเข้าก็พาเขาเรียนรู้ทันที โดยตั้งคำถามว่า เพราะอะไรเป็นเหตุทำให้เหม็น  เด็กๆ ช่วยกันหาเหตุได้ว่า เพราะฉี่ไม่ตรงลงในโถ กระเด็นเปื้อนบ้าง เมื่อถ่ายแล้วไม่กดน้ำชำระบ้าง และอื่นๆ ครูจึงถามต่อว่าแล้วจะแก้ไขอย่างไร เด็กๆ จะช่วยกันรักษาห้องน้ำไม่ให้เหม็นได้อย่างไร ปรากฏว่านอกเหนือจากที่จะต้องระมัดระวังในเวลาใช้ห้องน้ำแล้ว เด็กๆ ยังอาสาจะมาช่วยกันทำความสะอาดด้วยการไปขอยืมอุปกรณ์ล้างห้องน้ำมาจากบ้าน และผลัดกันเป็นเวรทำห้องน้ำที่อยู่ในห้องเรียนของตนเอง
ห้องครูบัว (วุฒิภา สว่างสุข) และครูโบว์ (ฐิศิรักษ์ รุจิเรขเสรีกุล) ก็เช่นเดียวกัน  เมื่อเทอมที่ผ่านมา  เด็กๆ ได้ไปเข้าห้องน้ำส่วนรวมที่อยู่ชั้นล่าง และเด็กๆ ก็บอกว่าห้องน้ำเหม็น  แม้ว่าจะไม่ใช่ห้องน้ำในห้องเรียนของเขาเอง  พวกเขาก็ชวนกันมาช่วยขัดล้างทำความสะอาดตลอดเทอม  ต่อมาเด็กๆ เห็นผลที่เกิดขึ้นแล้วยิ่งอยากจะทำต่อ เรียกว่าใจใหญ่ขึ้น  เขาเสนอว่านอกจากจะช่วยกันทำความสะอาดห้องน้ำส่วนรวมเพื่อให้ผู้ที่มาใช้ห้องน้ำมีความสบายใจแล้ว  เขายังอยากให้ห้องน้ำดูสวยงามน่าเข้าไปใช้ ในเทอมนี้พวกเขากำลังคิดวางแผนช่วยกันตกแต่งห้องน้ำอีกด้วย 
จากกิจกรรมล้างห้องน้ำของนักเรียนทั้ง ๒ ห้อง  เป็นเรื่องน่าสนใจและยินดีกับการเรียนรู้ที่เกิดขึ้นกับครูและนักเรียน ยิ่งไปกว่านั้นยังได้มองเห็นโอกาสและความพร้อมที่จะเรียนรู้ของเด็กๆ ซึ่งเปิดรออยู่แล้ว  มากกว่าการพาเขาสนทนาหลังกิจกรรม  ซึ่งเด็กๆ อาจจะยังไม่พร้อมที่จะเรียบเรียงการเรียนรู้ที่เกิดขึ้นในทันทีนั้นได้อย่างเป็นระบบและครบถ้วน แต่ครูย่อมฉวยโอกาสนี้พาเรียนต่อได้อีกทั้งสัปดาห์หรือมากกว่านั้น
ทั้งนี้เพราะการเรียนขาออกตรงนี้แหละ มีประเด็นให้เก็บเกี่ยวมากมายหลายมิติต่อเนื่องกันไป ไม่ว่าจะเป็นในด้านเนื้อหา เช่นภาษา ทั้งไทย อังกฤษ ที่มีคำศัพท์ที่เกี่ยวข้องมากมาย เนื้อหาความรู้เรื่องของสุขอนามัย เรื่องของร่างกายที่ต้องถ่ายเทของเสีย และระบบห้องน้ำที่เราใช้กันอยู่ทุกวันนี้ ของเสียไปไหนและถูกกำจัดอย่างไร ฯลฯ  ส่วนด้านทักษะชีวิตก็มีมากมาย ซึ่งสื่อออกผ่านภาษา เช่นแต่งนิทาน งานศิลปะ งานแสดง และที่สำคัญคือการสร้างจิตสำนึกความรับผิดชอบต่อสาธารณประโยชน์
จึงอยากชวนครูทุกคนกลับไปทบทวนบทบาทของครูอีกครั้ง ตรงจุดนี้จะเป็นการเปลี่ยนแปลงเชิงคุณภาพของครูมากที่สุด แล้วทั้งครูและเด็กเมื่อเริ่มสร้างกระบวนการเรียนรู้ไปด้วยกันเช่นนี้ได้ ทั้งคู่จะมีความสุขและไม่เครียด
ในการทบทวนของครูนั้น ให้ลองย้อนไปสังเกตตั้งแต่หลังกิจกรรมแต่ละครั้ง ครูพยายามจะพานักเรียนสรุป แต่ครูจะพบว่าเป็นการยากมากทีเดียวที่จะไม่พูดชี้นำบทสรุป และยากที่จะตั้งคำถามเพื่อให้ได้ความรู้ความเข้าใจรวบยอด ในทางกลับกันหากครูเดินตามเส้นทางการเรียนรู้ไปเป็นลำดับ จะพานักเรียนไปง่ายกว่า ตัวอย่างเช่น
เรื่องภาษา และความหมายของคำศัพท์ที่เกิดขึ้น  
        ให้เด็กๆ ช่วยกันระบุและทำบัตรคำ หลังจากนั้นนำมาติดบนกระดานหรือแม้แต่ในห้องน้ำ แล้วชวนนักเรียนเรียงลำดับคำศัพท์เหล่านี้ให้ใกล้เคียงกับพฤติกรรมหรือกระบวนการใช้ห้องน้ำในแต่ละครั้ง หากยังมีคำอื่นๆ ที่ยังขาดหายไปก็ให้ช่วยกันทำเพิ่มเติม ฯลฯ
เรื่องทักษะชีวิตในเชิงการดูแลสุขอนามัยของตนเอง 
              ครูสามารถชวนนักเรียนมองเปรียบเทียบ หรือพาไปดูห้องน้ำที่สะอาดและสกปรก แม้แต่กับห้องน้ำที่ 
       บ้านตนเอง แล้วครูจะพบว่าจะมีการเก็บเกี่ยวความรู้ได้มากมายหลากหลายรูปแบบอย่างไร   คิดว่า 
       ตรงนี้ไม่น่าจะยากสำหรับครูแล้ว
เรื่องความสนใจใฝ่รู้และการเข้าถึงความรู้ด้วยตนเอง
       หากครูตั้งคำถามว่า แล้วของเสียเหล่านี้เมื่อออกจากตัวเราลงไปในส้วม หรือน้ำอาบ น้ำล้างมือต่างๆ สิ่งเหล่านั้นถูกกำจัดไปได้อย่างไร นักเรียนก็น่าจะสงสัยเช่นกัน  หลังจากนั้นครูคงพอจะนึกออกว่าเราจะพานักเรียนเข้าถึงความรู้เหล่านี้ได้อย่างไร น่าสนุกด้วยซ้ำไป  หนังสือเรื่อง “อึ” เราก็มี  ส้วมก็น่าจะมี ถ้ายังไม่มี นักเรียนของเรานี่แหละจะช่วยกันเรียบเรียงขึ้นมา เป็นต้น
เรื่องจิตสำนึกสาธารณะ 
           เป็นเรื่องลึกซึ้งก็จริง หากแต่ว่าเมื่อนักเรียนเขาได้ผ่านการเรียนรู้ตามลำดับข้อ ๑-๒-๓ มาแล้วจะพบว่า ข้อมูลความรู้เบื้องต้นเหล่านั้นเองที่จะเป็นต้นทุนให้เขาเข้าใจในมิติที่ลึกซึ้งนี้ได้ด้วยตัวของเขาเอง และจะไม่ใช่การรับรู้จากคำบอกของครูที่พยายามยัดเยียดให้นักเรียนโดยที่นักเรียนเองยังไม่สามารถเข้าถึงความเข้าใจและจิตสำนึกนี้ได้ด้วยตนเอง เพียงแต่ครูตั้งคำถามหรือใช้การท้าทายให้ลงมือทำอีกเล็กน้อย เด็กๆ ก็จะสัมผัสคุณค่าความดีงามนี้ได้ไม่ยาก และไม่ใช่เป็นเพียงคุณค่าที่ติดอยู่เพียงริมฝีปากเท่านั้น

QUOTE
“เคล็ดลับแห่งความสำเร็จมีอยู่นิดเดียว ตรงที่ครูต้องมีสายตามองเห็นเด็กๆ และความเป็นไปของอาการเรียนรู้ของเขาเฉพาะหน้าตรงๆ มากกว่าที่ใจครูจดจ่ออยู่แต่ตัวเองและงานของตนที่จะทำให้ได้ตามความคิดของตนเท่านั้น”   

จะเห็นได้ว่าจากหนึ่งกิจกรรมเราสามารถขยายการเรียนรู้ไปทีละเรื่องๆ ค่อยๆ เป็นไปตามลำดับความรับรู้จากมิติที่ตื้นสู่มิติที่ลึกขึ้นเรื่อยๆ โดยไม่ต้องรีบกระโดดไปทำกิจกรรมใหม่ ที่เรียกว่าใช้กิจกรรมเปลืองและไม่สมกับความสนใจของเด็กๆ ที่เปิดขึ้นแล้ว  ทั้งนี้ทั้งนั้นมีเคล็ดลับแห่งความสำเร็จอยู่นิดเดียว ตรงที่ครูต้องมีสายตามองเห็นเด็กๆ และความเป็นไปของอาการเรียนรู้ของเขาเฉพาะหน้าตรงๆ มากกว่าที่ใจครูจดจ่ออยู่แต่ตัวเองและงานของตนที่จะทำให้ได้ตามความคิดของตนเท่านั้น    
นี่แหละคุณพ่อคุณแม่ คุณครูทั้งหลาย เข้าใจหรือยังว่าเด็กๆ ทุกคนเขามีเมล็ดพันธุ์ที่ดีงามอยู่ในหัวใจและพร้อมที่จะเจริญงอกงามขึ้นทันทีที่เรารดน้ำ พรวนดิน ให้แสงสว่างที่พอเหมาะ  แล้วครูจะพาเรียนเนื้อหาสาระและทักษะต่างๆ ได้หรือไม่ อย่างไร  ส่วนจิตสำนึกซึ่งดูเหมือนจะเป็นเรื่องที่รู้ยากที่สุดนั้น กลับกลายเป็นเรื่องที่แทบจะไม่ต้องสอนเลยด้วยซ้ำ และนั่นก็คือเรื่องจริงที่ครูและพ่อแม่ทุกคนควรตระหนักว่า เรามีเพียงความสามารถในการเสนอข้อมูลหรือคำถามบางอย่างที่เป็นระบบ และสอดคล้องกับจังหวะการเรียนรู้เท่านั้น แต่ไม่ได้มีอำนาจที่จะยัดเยียดความรู้ให้เด็ก
เราเคยเห็นตัวอย่างของครูที่ประสบความสำเร็จระดับโลกมา ไม่ว่าจะเป็นครูเรฟ เอสควิท จาก Teach like your hair's on fire หรือครูคานาโมริ ใน Children full of life หรือในกระบวนการของการสอนคณิตศาสตร์แบบ Open Approach ที่ครูต้องประเมิน คาดเดาการเรียนรู้ของนักเรียนตลอดเวลาในห้องเรียน และในสายตาของ Prof.Dylan William ที่นำเสนอการประเมินเพื่อมอบอำนาจการเรียนรู้ (ให้ผู้เรียน) ดังที่ ศ.นพ.วิจารณ์ พานิช ได้กรุณาถอดความมาจากหนังสือของท่าน จะพบว่างานครูที่วิเศษที่สุดนั้นอยู่ตรงที่ ครูมีสายตาและใจจดจ่ออยู่ที่การเรียนรู้ของเด็ก
สุดท้ายนี้สิ่งที่ต้องการจะสื่อสารสร้างความเข้าใจให้ครูและผู้ใหญ่ผู้หวังดีทั้งหลายได้เข้าใจหัวใจของการเปลี่ยนแปลงให้ตรงที่สุด นั่นก็คือการเปลี่ยนความเคยชินดั้งเดิมของตน จากการมุ่งแต่สิ่งที่อยากสอนของตนเอง และพยายามที่จะผลักดันการสอนของตนสู่เด็กให้สำเร็จเสร็จสิ้นตามที่ได้เตรียมไว้ มาสู่การมองเห็นเด็กแต่ละคน และภาวะการเรียนรู้ในขณะปัจจุบันของเขาเสมอๆ และพร้อมปรับบทบาทการพาเรียนให้เกิดผลได้รอบด้านทุกมิติ ส่วนการพาทำ Project for Change นั้นเป็นเพียงการหากุศโลบายให้ครูสร้างและใช้เครื่องมือที่จะดึงความสนใจของตนเองไปอยู่ที่การเรียนรู้ที่เกิดกับเด็กตลอดชั่วโมงการเรียนหนึ่งๆ ให้ได้เท่านั้น และผนวกกับการจัดกลุ่มแลกเปลี่ยนเรียนรู้กันของครู ซึ่งจะช่วยให้งานนี้ง่ายและมีทางลัดมากขึ้นนั่นเอง
ถึงกระนั้นก็ตาม เส้นทางการเรียนรู้ของครูก็มิอาจหยุดนิ่งได้
บรรยายภาพ 
ฝูงเป็ดเดินเป็นทิวแถวที่ไร่ปลูกรัก
เด็กๆ สอบถามความคิดเห็นเพื่อนๆ เรื่องปัญหาของห้องน้ำและสรุปความเห็นออกมาเป็นภาพ
เด็กๆ ช่วยกันบอกรายการอุปกรณ์ทำความสะอาดห้องน้ำที่ต้องใช้
