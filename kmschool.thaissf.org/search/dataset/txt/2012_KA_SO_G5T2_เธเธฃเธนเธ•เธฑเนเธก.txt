
การเรียนรู้ ของครูเพลินฯ
ชื่อ น.ส.เพียงฤทัย  นนท์ธนารักษา  (ครูตั้ม)
หน่วยวิชามานุษและสังคมศึกษา ชั้น ๕

กิจกรรมที่ก่อให้เกิดการเรียนรู้มากที่สุดในภาคเรียนวิริยะ คือ
การศึกษาพิธีกรรมข้าวในสังคมไทย ผ่านการชมวีดิทัศน์ “ชีวิตข้าว ในวัฒนธรรมไทย”
กิจกรรมนี้มีแนวคิดที่ต้องการให้นักเรียนเข้าใจถึงความสำคัญของข้าวที่มีความเกี่ยวข้องและผูกพันกับสังคม วัฒนธรรมไทยมาแต่โบราณ และสามารถวิเคราะห์ถึงนัยความหมาย คุณค่าของมุมมองความคิด วิถีปฏิบัติที่ชาวนาไทยมีต่อข้าวได้
ในการทำกิจกรรมครั้งนี้ครูได้เตรียมวีดิทัศน์ ชุด”มหัศจรรย์ สุวรรณภูมิ ตอน ชีวิตข้าว...ในวัฒนธรรมไทย” ให้นักเรียนดูซึ่งวีดิทัศน์ชุดนี้แบ่งเนื้อหาออกเป็น ๓ ตอน ครูให้นักเรียนดูทีละตอน โดยให้โจทย์นักเรียนก่อนที่จะเริ่มดูว่า
๑. ให้นักเรียนจดบันทึกข้อมูลความรู้ที่ได้ดูจากในตอนนั้น ๆ ลงสมุด
๒. ให้นักเรียนจับประเด็นสำคัญของเรื่องในตอนนั้นๆ
เมื่อดูจบแต่ละตอน ครูจะชวนนักเรียนทบทวนเนื้อหาที่ได้ดูและช่วยกันแลกเปลี่ยนข้อมูล หาประเด็นสำคัญของตอนนั้น ๆ จนจบ เมื่อจบการชมวีดิทัศน์แล้ว ครูจึงให้นักเรียนทำใบงานตอบคำถามความรู้เรื่องพิธีกรรมข้าว
ความรู้ที่มีมาก่อนของนักเรียน คือ 
นักเรียนได้รู้จักความสำคัญของข้าวที่เกี่ยวข้องกับวิถีชีวิตของพวกเขา และได้สืบค้นถึงประวัติศาสตร์ความเป็นมาของข้าว การปลูกข้าวในสังคมไทยผ่านการตีความหลักฐานทางประวัติศาสตร์ ซึ่งจะทำให้นักเรียนเริ่มรู้จักว่า ข้าวที่พวกเขาได้กินอยู่ทุกวันแท้ที่จริงแล้วเป็นสิ่งที่อยู่คู่กับสังคมไทยมานานนับพันปี

ประเด็นที่ได้เรียนรู้ คือ
ในมุมของเด็ก จากเนื้อความ การลำดับเรื่องราวในวีดิทัศน์ที่นำมาให้นักเรียนดูทำให้นักเรียนสัมผัสได้ถึงมุมมองความคิด ความรู้สึกที่ชาวนามีต่อข้าวและการกระทำที่ชาวนาปฏิบัติ และสามารถทำความเข้าใจถึงเหตุผลที่ชาวนามีวิธีคิดและวิธีปฏิบัติต่อข้าว หรือแม่โพสพได้อย่างชัดเจนขึ้น และนักเรียนหลายคนสามารถสะท้อนถึงคุณค่า หรือผลดีที่ชาวนามีวิธีคิด วิธปฏิบัติต่อข้าว หรือแม่โพสพได้
นอกจากนี้นักเรียนหลาย ๆ คนเริ่มมองเห็นถึงความสำคัญของชาวนาและเข้าใจความหมายของการกระทำที่ชาวนากระทำต่อข้าวมากขึ้น 
ในมุมของครู ได้ค้นพบว่าสื่อประกอบการเรียนการสอนเป็นสิ่งสำคัญ โดยเฉพาะการสอนในเรื่องที่ลึกซึ้งหรือเป็นนามธรรมเช่นเรื่องของความหมายและคุณค่าของวัฒนธรรม พิธีกรรมต่าง ๆ ซึ่งต้องการสื่อที่ทำให้นักเรียนได้เห็นเป็นรูปธรรม มีเนื้อหาการอธิบายที่ชัดเจน เป็นลำดับขั้นตอน มีรายละเอียดจะช่วยให้นักเรียนสามารถทำความเข้าใจได้ง่ายขึ้นและในเวลาที่รวดเร็ว ดังนั้นจึงไม่ควรละเลยที่จะค้นหาสื่อที่เหมาะกับเนื้อหาการเรียนในแต่ละเรื่อง 
นอกจากนี้การให้นักเรียนดูสื่อที่เป็นวิดีทัศน์ครูควรมีโจทย์หรือเป้าหมายของการชมวิดีทัศน์เพื่อให้นักเรียนรู้ว่าสิ่งที่จะได้เรียนรู้จากวิดีทัศน์นี้คืออะไร หรือจะต้องรู้อะไรจากวิดีทัศน์ที่ดู จะช่วยให้นักเรียนมีสมาธิและเข้าใจเป้าหมายในการชมวีดิทัศน์มากขึ้น 
ชิ้นงานหรือเอกสาร 
๑. ใบงานบันทึกความรู้พิธีกรรมข้าวของภาคต่าง ๆ (ตาราง)
๒. ใบงานตอบคำถามจากการดูวีดิทัศน์มหัศจรรย์สุวรรณภูมิ ตอน “ชีวิตข้าว...ในวัฒนธรรมไทย”
ปัจจัยความสำเร็จ
ในกิจกรรมการเรียนการสอนเรื่องนี้ สิ่งที่ช่วยให้ประสบความสำเร็จได้คือ สื่อวีดิทัศน์ที่นำมาใช้ (รายการมหัศจรรย์สุวรรณภูมิ ตอน ชีวิตข้าว...ในวัฒนธรรมไทย) ทั้งในเรื่องของภาพ การร้อยเรียงเนื้อหาของบทสารคดี ซึ่งรายละเอียดของเนื้อหาครอบคลุมตั้งแต่ในเรื่องที่นักเรียนได้เรียนเกี่ยวกับหลักฐานข้าวในประวัติศาสตร์ และการเชื่อมโยงอธิบายถึงมุมมองความคิดและวิถีปฏิบัติที่ชาวนากระทำต่อข้าว ทำให้นักเรียนสามารถทำความเข้าใจในเนื้อหาที่เรียนได้ง่ายขึ้น 
นอกจากนั้น สิ่งที่สำคัญคือ การที่ครูไม่ละเลยที่จะศึกษาเนื้อหาในวีดิทัศน์ก่อนหน้าที่จะนำมาให้นักเรียนดูในชั่วโมงเรียน เพราะการที่ครูได้ศึกษาเนื้อหาของสื่อที่จะนำมาใช้ก่อนจะช่วยให้ครูเกิดความเข้าใจและเมื่อนำมาใช้จริงในชั้นเรียนจะสามารถอธิบายเพิ่มเติม ขยายความเข้าใจของนักเรียนได้มากขึ้น ในขณะเดียวกัน ครูยังสามารถออกแบบแบบฝึกที่จะช่วยให้นักเรียนจับประเด็นจากการดูวีดิทัศน์ได้ดียิ่งขึ้น
ปัจจัยที่จะนำมาพัฒนาต่อ
เป็นสิ่งที่ได้วางไว้เป็นลำดับขั้นตอนในการเรียนการสอนครั้งนี้แต่เมื่อลงกิจกรรมในเวลาจริงมีการปรับเปลี่ยน กล่าวคือ ตามลำดับเดิมได้วางแผนไว้ว่าเมื่อดูวีดิทัศน์จบแล้วจะให้นักเรียนจดบันทึกลำดับขั้นของการทำพิธีกรรมข้าวลงในตารางก่อนที่จะเปรียบเทียบ หาลักษณะร่วมของพิธีกรรมข้าวของทั้ง ๔ ภูมิภาค เพื่อที่จะวิเคราะห์ถึงช่วงเวลาของการทำพิธีกรรมข้าวที่สัมพันธ์กับวงจรของการปลูกข้าวและการเจริญเติบโตของข้าว แล้วจึงให้ใบงานตอบคำถามจากการดูวีดิทัศน์ไปทำเป็นการบ้าน 
แต่ในการทำกิจกรรมจริง เนื่องจากเวลาในการดูวีดิทัศน์ใช้เวลามาก ทำให้มีการสลับแจกใบงานตอบคำถามให้นักเรียนไปทำเป็นการบ้านก่อน และในคาบเรียนถัดมาจึงเป็นการศึกษาเรื่องพิธีกรรมข้าวของแต่ละภูมิภาค ทำให้การร้อยเรียงลำดับความเข้าใจไม่ราบรื่นนัก หากในครั้งหน้าสามารถลำดับกิจกรรมการทำงานได้ตามที่วางไว้ ก็น่าจะช่วยให้นักเรียนเกิดความเข้าใจในประเด็นที่เรียนได้ดีขึ้น
