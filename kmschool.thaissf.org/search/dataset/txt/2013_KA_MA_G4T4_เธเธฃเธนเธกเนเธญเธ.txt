
5020945-297180สมุดบันทึกความรู้  ประโยชน์ได้ต่อนักเรียนรวมถึงครู
วิชาคณิตศาสตร์ไม่มีแบบเรียนให้กับนักเรียน  เราจะทำอย่างไรให้จากสมุดที่ทำแบบฝึกหัดกลายเป็นสมุดบันทึกความรู้เทียบได้กับแบบเรียนที่นักเรียนสามารถค้นคว้า  และย้อนทวนความเข้าใจได้    
ย้อนกลับไปเมื่อช่วง 1-3ปีแรกของการสอนคณิตศาสตร์ของครูม่อน  สมุดสีน้ำตาลมีเส้นของโรงเรียนที่นักเรียนใช้ในวิชาคณิตศาสตร์  ส่วนใหญ่จะไว้สำหรับทำแบบฝึกหัด  ส่วนเนื้อหาที่เพิ่มเติมครูก็จะทำใบงานแจกเป็นครั้งในคาบนั้นๆ  ข้อดีคือเมื่อนักเรียนส่งใบงานเก่ามาครูได้เก็บใบงานนั้นตรวจและทยอยให้ใบงานชุดใหม่นั้นได้  แต่การจัดเก็บรวบรวมนั้นกระจัดกระจาย สูญหายไปบ้าง  ช่วงต่อมาครูเริ่มมีการรวบรวมใบงานทำเป็นเล่มในเทอมนั้นๆ  ไม่ว่าจะบันทึกกิจกรรม หรือแบบฝึกหัดก็จะทำในสมุดใบงานนั้น  ดังนั้นสมุดสีน้ำตาลแบบมีเส้นใน 1 ปีการศึกษาจะใช้แทบไม่เกิน 1 เล่ม
เริ่มปีที่ 4 ของการสอน  คุณครูในทีมเริ่มมีการออกแบบโจทย์  ออกแบบกิจกรรม  และทำสื่อใบงานที่สามารถติดลงบนสมุดของนักเรียน  ในแต่ละกิจกรรมนักเรียนสามารถสรุปความรู้และความเข้าใจในเรื่องนั้นๆ ลงสมุดของตนเอง  ลำดับเนื้อหาเรื่องที่สอนเริ่มหลุดจากการเรียงลำดับแบบเดิมๆ  ในช่วงปีนั้นครูต้องตัดใจจากลำดับเนื้อหาที่เคยวางไว้เช่นเดียวกับช่วงสามปีแรก   เนื้อหาไปตามการเรียนรู้ของนักเรียน  และความเชื่อมโยงของเนื้อหา  คิดถึงความรู้สะสมเดิมที่จะมาใช้ในการสร้างความรู้ใหม่  มีการซ้ำในเรื่องที่คิดว่านักเรียนยังทำไม่ได้  ช่วงปีนั้นเป็นปีที่ครูม่อนได้เปิด Open Class ครั้งแรก  สิ่งที่เห็นในสมุดคือ เนื้อหาจะมีความต่อเนื่องกัน  เริ่มเห็นวิธีการคิดของนักเรียนในสมุดมากกว่าวิธีการที่ถูกต้องที่สุดจากครู  นักเรียนจดบันทึกเพิ่มเติมจากที่นักเรียนคิดจากเพื่อนและห้องเรียน
เริ่มปีที่ 5 ในการสอนคณิตศาสตร์  ตัวโจทย์สถานการณ์ที่ให้นักเรียนค่อนข้างเปิดกว้างในการคิดที่หลากหลาย   พยายามให้นักเรียนได้คิดมากกว่า 1 วิธี  รวมทั้งจดบันทึกวิธีเพิ่มเติมจากเพื่อนที่แลกเปลี่ยนขึ้นกระดาน   สมุดคณิตศาสตร์ของนักเรียนเริ่มมีเรื่องราวซ่อนอยู่  ถ้าครูมาเปิดสมุดบันทึกของนักเรียนดูสามารถนึกถึงกิจกรรม รวมถึงสิ่งที่นักเรียนได้แลกเปลี่ยนในคาบนั้นๆได้   สิ่งที่เห็นในสมุดของนักเรียนเป็นตัวสะท้อนการจัดการสอนของครูในคาบนั้นๆได้  เมื่อได้ย้อนกลับไปดูครูม่อนจึงเห็นว่าสมุดบันทึกที่ยังไม่สมบูรณ์ส่วนหนึ่งก็มาจากการสอนของครูด้วย  ควรต้องปรับทั้งรูปแบบการบันทึกรวมทั้งสิ่งที่ครูต้องจัดการต่อความรู้ของนักเรียนเพื่อขึ้นสู่กระดานก่อนที่นักเรียนจะบันทึก
เริ่มปีที่ 6 ในการสอนคณิตศาสตร์  ถือได้ว่าเป็นการพลิกประวัติศาสตร์การสอนคณิตทั้งหมดของครูม่อน  ปีนี้เราได้ยึดการสอนตามหนังสือเรียนของญี่ปุ่นอย่างเต็มรูปแบบ  ลำดับเนื้อหารวมทั้งโจทย์ทั้งหมดยึดตามหนังสือญี่ปุ่น  ปรับเปลี่ยนเพิ่มเติมจากหนังสือบ้างเล็กน้อย   ครูม่อนยังจำได้ตอนบอกเล่าก้าวพอดี ชั้น 4  ครูม่อนนำเสนอกระบวนการเรียนการสอนในวิชาคณิตศาสตร์ผ่านตัวอย่างในสมุดของนักเรียน เช่นเดียวกับบอกเล่าเก้าพอดีปีที่ 4 และ 5 ในการสอน   ผู้ปกครองท่านนึงถามว่า  สามารถช่วยลูกสอนการบ้านได้หรือไม่  สิ่งที่ตอบไปตอนนั้นคือ ผู้ปกครองสามารถช่วยได้ หากเปิดย้อนดูสิ่งที่นักเรียนได้บันทึกความรู้ในสมุดก็จะเห็นแนวทางในการทำความเข้าใจได้  รวมทั้งให้นักเรียนเปิดย้อนทวนจากสิ่งที่เรียนในห้อง   เพราะการบ้านที่จะให้ไปก็คล้ายหรือต่อยอดจากสิ่งที่เรียนในห้องและนักเรียนได้บันทึกความรู้นั้นลงสมุด  ดังนั้นหากนักเรียนมีการบันทึกที่ดีจะเป็นตัวช่วยได้หากเกิดความสงสัยในการบ้านนั้นๆ   สิ่งที่อยู่บนกระดานทั้งตัวโจทย์  วิธีคิดของเพื่อน  รวมถึงข้อสรุป  ก็จะเหมือนกับสิ่งที่นักเรียนแต่ละคนได้บันทึกลงสมุดของตนเอง  เพียงแต่เริ่มต้นนักเรียนจะหาวิธีในการแก้โจทย์ด้วยตนเองก่อน   จากนั้นเมื่อมีการแลกเปลี่ยนกัน จะจดวิธีการของเพื่อนเพิ่มเติมพร้อมมีการจดชื่อของเพื่อนที่เป็นคนนำเสนอวิธีนั้นๆ ลงไปด้วย ช่วงเทอมฉันทะและวิริยะครูม่อนได้เห็นถึงความสำคัญของสมุดบันทึกความรู้ที่นักเรียนได้นำไปใช้   นักเรียนเห็นประโยชน์จากสมุดบันทึก  
ประโยชน์จากสมุดบันทึก??   แน่นอนว่าประโยชน์จะเกิดขึ้นจริงต้องมีที่มา   ทำอย่างไรนักเรียนจะเห็นความสำคัญของสมุด   ขอย้อนกลับไปถึงการนำหนังสือเรียนของญี่ปุ่นมาเป็นแนวทางในการสอน  ลำดับเนื้อหา  ความเชื่อมโยง  การนำความรู้เดิมมาใช้  เป็นสิ่งที่สำคัญ   สมุดบันทึกจะไม่ใช่แค่ตัวทบทวนเรื่องที่เรียนก่อนสอบ  แต่จะเป็นตัวช่วยนักเรียนในการเปิดย้อนกลับไปค้นหาและทำความเข้าใจในเรื่องที่เคยเรียนผ่านมา   และต้องใช้ความรู้นั้นมาอธิบายหรือเป็นตัวช่วยในการแก้ปัญหาโจทย์ใหม่   ดังนั้นเนื้อหาที่มีความเชื่อมโยงถึงกันจากหนังสือญี่ปุ่นทำให้สิ่งที่นักเรียนได้เคยเรียนและบันทึกลงในสมุดยังคงถูกนำกลับมาใช้ใหม่ได้เสมอ   เหตุการณ์ที่เกิดขึ้นในการสอน เมื่อมีนักเรียนคนหนึ่ง   เปิดสมุดย้อนกลับไปหน้าก่อนๆที่เคยเรียน  เพื่อนคนอื่นๆสังเกตุเห็นและเปิดย้อนกลับไปเพื่อค้นหาอะไรบางอย่าง   และมีครั้งหนึ่งเรื่องที่กำลังสอนอยู่นั้นคือการหาร   นักเรียนคนหนึ่งพยายามหาวิธีการเพื่อแก้ปัญหาโดยนึกได้เรื่องกฎการหารที่เคยเรียนไปตอนภาคฉันทะซึ่งอยู่ในสมุดเล่มแรกที่วางบนชั้น   นักเรียนเดินไปหยิบแล้วเปิดดู  เพื่อนๆเริ่มนึกออกว่าจะใช้กฎการหารมาเป็นตัวช่วยในการแก้โจทย์อย่างไร  หลายคนก็เดินไปหยิบสมุดมาดูเช่นกัน   หลายๆครั้งที่ครูม่อนสอนซ่อมเสริมนักเรียน  แล้วให้นักเรียนพยายามเปิดย้อนกลับไปเรื่องที่เรียนก่อนนั้นเพื่อทำความเข้าใจ  บางคนกลับไปย้อนอ่านแล้วอ่านไม่เข้าใจเพราะตนเองจดไม่เป็นระเบียบ  แต่พออ่านของเพื่อนอีกคนกลับเข้าใจ  จึงใช้จุดนี้บอกความสำคัญในการบันทึกให้เรียบร้อยจะเป็นตัวช่วยในการกลับมาทวนอ่านได้ง่าย   แต่ก็มีนักเรียนบางคนเมื่อคุณครูให้เปิดย้อนไปหาเรื่องที่เรียนไป  เปิดหา35706054584700-577854697095อย่างไรก็ไม่รู้ว่าอยู่ตรงไหน  เรื่องที่เรียนตอนนั้นคือเรื่องอะไร  

การใช้หนังสือญี่ปุ่นเป็นแนวทางในการสอน  เรื่องความสัมพันธ์ระหว่างทศนิยม   
    นักเรียนเกิดความเข้าใจและใช้ประโยชน์จากสมุดที่บันทึกในการแก้ปัญหาในหลายๆครั้งเรื่องทศนิยม
“ควรมีสารบัญดีไหม??”    ตอน KM คณิตศาสตร์  ช่วงปิดเทอมวิริยะ  ได้มีการแลกเปลี่ยนสิ่งที่จะตั้งเป้าหมายร่วมกันในวิชาคณิตศาสตร์   ทั้งการให้ความสำคัญกับสมุดบันทึกความรู้   ได้นำตัวอย่างสมุดของนักเรียนมาแลกเปลี่ยนกัน   ได้นำสิ่งที่สำเร็จรวมถึงจุดที่ควรพัฒนาของสมุดบันทึกความรู้ในวิชาคณิตศาสตร์มาแลกเปลี่ยนกัน     ครูม่อนและครูอีฟได้เริ่มให้นักเรียนทำสารบัญตอนภาควิมังสา  
สารบัญเป็นส่วนหนึ่งทำให้สมุดความรู้สมบูรณ์ยิ่งขึ้น   เมื่อเราให้ความสำคัญกับสิ่งที่อยู่สมุดความรู้สารบัญจะเป็นตัวช่วยในการจัดลำดับให้เห็นว่าในสมุดบันทึกนั้นมีอะไรบ้าง ช่วงเริ่มต้นคุณครูและนักเรียนจะช่วยกันสรุปว่าสิ่งที่เราได้เรียนในวันนี้จะใช้เขียนในหัวข้อของสารบัญว่าอย่างไร   ส่วนหนึ่งก็เป็นการย้ำทวนสิ่งที่ได้เรียนไปในวันนั้นๆ บางครั้งนักเรียนก็จะถามครูม่อนว่าวันนี้เราจะเขียนหัวข้อสารบัญว่าอย่างไรดี   นักเรียนบางคนสามารถเพิ่มเติมหัวข้อสารบัญของตนเองได้เองอย่างสม่ำเสมอ  หลายๆคนก็ยังต้องเห็นตัวอย่างของเพื่อนแล้วเพิ่มเติมแต่ยังไม่สม่ำเสมอ   
ทั้งหมดนี้คือการมองย้อนกลับไปถึงจุดเริ่มต้นรูปแบบของสมุดบันทึกความรู้มาจนถึงปัจจุบัน ที่ครูม่อนค่อยๆเห็นการเปลี่ยนแปลง  นักเรียนเห็นคุณค่าของสมุดบันทึก  นักเรียนพยายามจดบันทึกให้เรียบร้อยขึ้น   ครูสามารถใช้สมุดของนักเรียนเป็นตัวช่วยในการคิดแผนต่อไปที่ต้องใช้สิ่งที่ได้เรียนรู้ในแต่ละคาบ   รวมถึงพัฒนาแผนในปีถัดๆไปด้วย   รูปแบบที่มีความชัดเจนของการบันทึกทำให้ครูได้เห็นถึงความคิดของนักเรียนแต่ละคนที่อยู่ในสมุดก่อนการแลกเปลี่ยนร่วมกันขึ้นบนกระดาน และสิ่งที่นักเรียนบันทึกวิธีการของเพื่อนเพิ่มเติมเข้าไป  บางครั้งนอกเหนือจากวิธีการของนักเรียนที่เราตกลงร่วมกันที่จะบันทึกลงสมุด  นักเรียนบางคนขอบันทึกเพิ่มเติมในวิธีการของเพื่อนบางคนที่ตนเองสนใจ  นักเรียนยอมรับในวิธีการของเพื่อนและกล่าวชื่นชมในวิธีการที่นำเสนอ  เกิดความภูมิใจที่ตนเองได้แลกเปลี่ยนแล้วเป็นที่ยอมรับของเพื่อนๆ  สมุดบันทึกมีความน่าสนใจเพราะมีเรื่องราวและวิธีคิดทำให้นึกถึงเหตุการณ์ขณะที่เราแลกเปลี่ยนร่วมกันได้   สิ่งนี้อาจเป็นส่วนหนึ่งที่ช่วยกระตุ้นหลายๆคนอยากที่จะแลกเปลี่ยนเรียนรู้ร่วมกันก็ได้

