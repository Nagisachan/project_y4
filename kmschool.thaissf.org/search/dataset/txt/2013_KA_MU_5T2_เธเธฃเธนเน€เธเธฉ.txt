
505818416753
จินตนาการสำคัญเท่าๆ กับความรู้
 ชมพูนุท จำปาใด (ครูเกษ)
         ดนตรีชีวิต




 































































ในช่วงแรกของคาบเรียนมีกิจกรรมเตรียมความพร้อมซึ่งแต่ละสัปดาห์จะขึ้นอยู่กับว่าในสัปดาห์นั้นนักเรียน
จะได้เรียนอะไร เพื่อเตรียมความพร้อมให้นักเรียนมีความกระตือรือร้น พร้อมทำกิจกรรมเพื่อการเรียนรู้ก่อนการเรียน ในขณะเดียวกันก็มีความเป็นธรรมชาติ เพื่อให้สามารถใช้ความคิดสร้างสรรค์ในการทำกิจกรรมได้
เพื่อเป็นการเรียนรู้ก่อนนักเรียนและเรียนรู้ไปพร้อมๆกับนักเรียนจากการประเมินการทำกิจกรรมของนักเรียน คุณครูจะต้องใช้เวลาทดลองกิจกรรมด้วยตัวเองก่อนเป็นอันดับแรก โดยยึดหลักการสอนประจำตัวว่า “ในสมัยที่เราเป็นนักเรียน เราอยากเจอคุณครูแบบไหน เราก็เป็นคุณครูแบบนั้นให้แก่นักเรียน”
นักเรียนทุกชั้นจะได้เรียนรู้พื้นฐานทางดนตรีที่ดี สามารถฟังและปฏิบัติแนวทำนอง จังหวะตามรูปแบบที่กำหนดให้ได้อย่างถูกต้อง ยึดหลักเรียนรู้อย่างเข้าใจและนำไปใช้เพราะเราจะไม่มีวันลืม มีทักษะด้านการเคลื่อนไหวที่ดี ควบคุมร่างกายเพื่อเคลื่อนไหวตามบทเพลงได้ ในภายหลังแม้ว่านักเรียนจะเรียบจบระดับชั้นไปแล้วก็ยังสามารถนำทักษะด้านดนตรี การเคลื่อนไหว เชื่อมโยงสู่ความเป็นจริงเพื่อบูรณาการกับวิชาอื่นหล่อหลอมเป็นนักเรียน “เพลินพัฒนา” สามารถออกแบบการเรียนรู้ได้ด้วยตนเองจากความรู้ที่มี
อัลเบิร์ต ไอน์สไตน์ กล่าวว่า จินตนาการสำคัญกว่าความรู้ แต่คุณครูคิดว่า “จินตนาการสำคัญเท่าๆกับความรู้” เพราะนักเรียนสามารถนำเครื่องมือ(ความรู้)ไปใช้จินตนาการทำงานด้วยตัวเองได้
ตัวอย่างกิจกรรมการเรียนในชั้นเรียน นักเรียนได้ฝึกร้องเพลง The Lonely Goatherd  ซึ่งใช้ทักษะพื้นฐานด้านการฟังจังหวะ ทำนองและเพิ่มทักษะการร้องเพลงพื้นฐานเพื่อให้นักเรียนสามารถร้องเพลงสลับสูง-ต่ำได้ ต่อมามีการแบ่งวรรคเพลงภายในกลุ่ม นักเรียนทุกคนร้องเพลงในวรรคที่ตนได้รับมอบหมายพร้อมกับแสดงหุ่นมือประกอบด้วยการออกแบบท่าทาง การเคลื่อนไหวหุ่นมือเพื่อให้สอดคล้องกับการร้องเพลง
ในการทำกิจกรรมนี้ นักเรียนเรียนรู้ทักษะการร้องเพลงขั้นพื้นฐาน มีความมั่นใจ กล้าแสดงออก สามารถใช้ไหวพริบในการแก้ไขปัญหาเฉพาะหน้าที่เกิดขึ้นเมื่อเกิดปัญหาขณะทำการแสดง มีความพยายามควบคุมประสาทสัมผัส การเคลื่อนไหวมือและร่างกายให้สอดคล้องกับการร้องเพลง รวมไปถึงการจินตนาการการแสดงออกทางร่างกายเพื่อให้สอดคล้องกับเนื้อหาของบทเพลง
ภาพที่ได้เห็นคือ ภาพของเด็กๆ กำลังร้องเพลงและแสดงหุ่นมือไปตามท่วงทำนองเพลงอย่างมีความสุข รอยยิ้มและเสียงหัวเราะของพวกเขายังประทับแน่นอยู่ในใจครูจนกระทั่งวันนี้
