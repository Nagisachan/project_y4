

ชื่อ เบญจพร พึ่งย้อย  หน่วยวิชา  ESL ชั้น 2
“กิจกรรมที่ก่อเกิดการเรียนรู้”
 การเรียนภาษามีทักษะที่สำคัญที่ต้องฝึกฝนอยู่หลายทักษะ เริ่มตั้งแต่ การฟัง การพูด การอ่าน และการเขียน รวมทั้งความรู้ที่ต้องสอดแทรกและเสริมเข้ามาอยู่ตลอดเวลา ทั้งโครงสร้างและไวยากรณ์ทางภาษา 
ในสิ่งที่ครูอยากจะบอกกล่าวนี้เป็นทักษะที่มักจะได้มาเป็นที่สุดท้าย นั่นก็คือ การเขียน เพราะว่าก่อนจะเขียนได้เรามักจะได้ฟัง พูด อ่าน (หรือเห็นคำนั้นมาก่อน) แล้วจึงเขียนได้ ซึ่งก่อนจะเขียนได้เองบางครั้งก็ต้องมีต้นแบบ หรือสิ่งที่ได้เห็นนั้นมาก่อน และหากคำที่เห็นมาก่อนนั้นเป็นต้นแบบที่ดี ก็น่าจะเป็นผลที่ดีต่อนักเรียน
ต้นแบบที่ครูใช้เป็นสื่อการเรียนรู้นั้นเป็นต้นแบบหลายประเภทด้วยกัน มีทั้งบัตรคำที่เป็นคำอย่างเดียว บัตรคำที่มีภาพด้วย บ้างก็เป็นประโยคสั้นๆ หรือยาวๆ ติดไว้ที่ห้องเรียน หรือใส่เอาไว้ในที่ใส่บัตรคำที่มีอยู่ประจำห้องเรียน (pocket chart) รวมทั้งเพลงที่เขียนแล้วติดไว้ที่กระดานเล็กในห้องเรียน 
ก่อนจะสอนครูต้องคิดแผน ซึ่งสื่อฯ ต่างๆ เหล่านั้นก็ได้รับการคิดออกแบบและจัดเตรียมอย่างดี บางครั้งก็เป็นการพิมพ์จากเครื่องพิมพ์ซึ่งสวยงามอยู่แล้ว และในบางครั้งก็ต้องเขียนด้วยมือเป็นตัวอักษร คำ และประโยคต่างๆ การเขียนครูต้องระมัดระวังอย่างมาก ตั้งใจเขียนออกมาให้ดีที่สุด ซึ่งต้องถูกต้อง สะอาด สวยงาม มีระเบียบ แล้วจึงใส่ความสร้างสรรค์ลงบนสื่อฯ ด้วยภาพและสี เท่าที่ครูจะทำได้  การนำสื่อฯ ไปใช้ในห้องเรียนกับนักเรียน สื่อฯ ก็ต้องมีความหมาย ซึ่งนักเรียนต้องมีประสบการณ์กับสื่อเหล่านั้นสื่อฯ จึงจะมีความหมาย ในที่นี้เป็นสบการณ์ของนักเรียนนั้นหมายถึงกิจกรรมต่างๆ ที่นักเรียนได้ทำร่วมกับสื่อฯ เหล่านั้น ซึ่งกิจกรรมที่นักเรียนมักจะนึกถึงเมื่อเห็นสื่อฯ เหล่านั้น ก็คือ การร้องเพลง หรือท่องกลอน (ซึ่งมักจะมีท่าประกอบ) เกม (เช่น เกมจับคู่ภาพกับคำ) หรือกิจกรรมบทบาทสมมติ เป็นต้น กิจกรรมต่างๆ เหล่านี้ นักเรียนได้ฝึกฝนการฟัง พูด อ่าน มาแล้ว พอมาถึงทักษะการเขียน.....
ในภาคเรียนนี้สิ่งที่ครูพบก็คือ นักเรียนส่วนมากเขียนงานในสมุดงานได้อย่างสวยงามมากขึ้นในช่วงเวลาที่นักเรียนเขียนงานนั้นครูมักจะได้ยินเสียงนักเรียนถามขึ้นมาหลายคำถาม เช่น “Teacher ตัวนี้ต้องเขียนตัวเล็กหรือใหญ่คะ”
“Teacher, Teacher, big T or small t”  
“Teacher, ตัว b หันทางซ้ายหรือขวาคะ”
  ในขณะเดียวกัน ก็มีนักเรียนที่อยู่ในห้องเดียวกันหันไปตอบคำถามต่างๆ เหล่านั้นอย่างถูกต้องด้วยความภาคภูมิใจ
ครูได้พบว่านักเรียนหลายคนได้บรรลุเป้าหมายของการเขียนที่ถูกต้อง และสวยงามแล้ว แต่ก็ยังมีนักเรียนอีกหลายคนที่ยังไม่บรรลุเป้าหมายของการเขียนที่ครูต้องการ แต่อย่างน้อย ครูเชื่อว่านักเรียนทุกคนมีความตระหนักและได้เห็นคุณค่าของการเขียน รวมทั้งมีความพยายามในการทำงานเขียนให้ออกมาอย่างน่าภูมิใจ
สิ่งที่ครูตั้งใจจะทำต่อไปก็คือ ให้นักเรียนได้มีโอกาสเห็นงานเขียนที่ดีต่อไป



