
มุมที่ …เห็น และคำว่า “รอ”  
จาก  …ครู...สู่นักเรียนชั้น ๒/๑  ภาควิมังสา ………
จากหน้าที่ครูประจำชั้นรับมอบหมายดูแล ด้านทักษะชีวิตและดูแลพฤติกรรมการเรียนรู้ นักเรียน
 ชั้น ๒/๑  ก้าวเข้าสู่ ปีที่ ๒ ได้เห็นพัฒนาการของเด็กๆทุกคนดีขึ้นตามลำดับ เห็นถึงศักยภาพการเรียนรู้ ในด้านอ่าน เขียนความคิดสร้างสรรค์  และการทำงานร่วมกันอย่างมีความสุข เปรียบได้กับต้นไม้ที่เริ่มเบ่งบานผลิดอกออกใบ ช้า เร็ว แตกต่างกันตามแต่ที่ได้รับการดูแลใส่ใจ   แต่ยังมีอีกหลายคน  ที่ครูยังต้องดูแลอย่างต่อเนื่องต้องช่วยเหลือขจัดอุปสรรคในการเรียนรู้  ให้เขาสามารถเติบโตและได้มีโอกาสแสดงศักยภาพของตนเองออกสู่โลกกว้าง 
ในห้อง ๒ /๑ มีเด็กชายรูปร่างสูง ผิวขาว หน้าตาน่ารักคนหนึ่ง ชอบเรียนภาษาอังกฤษมาก เขาสามารถพูดคุยสนทนาโต้ตอบ กับ Teacher ตามเนื้อหาบทเรียนได้อย่างคล่องแคล่ว  เขามีความโดดเด่นในด้านการคิด และสามารถคิดหาวิธีการเรียนรู้ได้หลากหลายแนวคิด เห็นได้จากช่วงของการแลกเปลี่ยนแนวคิดวิธีการของวิชาหน่วยวิชาคณิตศาสตร์ที่เขามักนำเสนอวิธีคิดที่น่าสนใจอยู่เสมอ นอกจากนี้เขายังสนใจเรื่องของการเขียนซอฟแวร์ และชอบที่จะอ่านและค้นคว้าข้อมูลจากหนังสือที่ให้ความรู้เบื้องต้นเกี่ยวกับโปรแกรมแอนด์ดรอย เป็นต้น
แต่ในอีกมุมหนึ่งเขาก็ยังมีปัญหาและอุปสรรคในการเรียนรู้ที่ครูต้องช่วยเหลือ เช่น เรื่องการฟัง  การเข้าใจกติกา ในขณะเรียนยังไม่สามารถกำกับตนเองให้อยู่กับเรื่องที่เรียนได้  เขาชอบประดิษฐ์ของเล่นจากวัสดุอุปกรณ์การเรียน เช่น  เขามักนำเอากาวแท่ง ดินสอ ไม้บรรทัด ยางลบ  มาสร้างเป็นโมเดลเครื่องบิน  หรือรีโมทคอนโทรล  ซึ่งจะยิ่งทำให้เขาฟังได้ไม่ต่อเนื่อง และไม่เข้าใจในการทำงานเมื่อครูมอบหมาย  ทำให้ต้องถามครูอยู่เสมอว่าต้องทำงานชิ้นนี้อย่างไร  ทุกครั้งที่ทำงานส่งครูก็จะทำเพราะอยากใช้เวลาไปทำสิ่งที่ตนเองชอบมากกว่า  ทำให้ขาดความรอบคอบในการตรวจตราความถูกต้องในงานก่อนที่จะส่งคุณครู  
ลายมือที่เขียนจะเป็นตัวหนังสือที่ไม่มีหัว เขียนเส้นไม่ชัดเจน ตัวหนังสือเอนไปข้างหน้าบ้างข้างหลังบ้าง  เขามักนั่งโดยวางก้นไว้ตรงตำแหน่งบนมุมขวาของเก้าอี้ แล้วเหยียดขายาวพาดไปที่เก้าอี้ของเพื่อนที่อยู่ด้านหน้าตนเอง  บางครั้งก็นั่งโยกเก้าอี้ และยังมีพฤติกรรมที่เกิดขึ้นซ้ำๆ ประจำ คือ เมื่อถึงเวลา ๑๕.๓๐ น. ซึ่งเป็นเวลาที่เพื่อนๆ กำลังช่วยกันทำความสะอาดห้องเรียนเลิก  เขาก็มักจะคลานเล่นมุดลอดใต้โต๊ะเรียน หรือ วิ่งวนรอบห้องหลายๆ รอบ อยู่ในห้องเรียนเสมอๆ  
 ในด้านอารมณ์สังคม  ยังไม่สามารถบอกอารมณ์และความรู้สึกของตนเองได้ และขาดวิธีการจัดการอารมณ์  เมื่อโกรธ เช่น  ดุและตะโกนเสียงดังเมื่อโกรธ ใช้กำลังในการแก้ปัญหา  สิ่งที่ครูพบเพิ่มขึ้น คือขาดการยอมรับจากเพื่อน ไม่ให้เข้ากลุ่มทำงาน ถูกเพื่อนปฏิเสธด้วยวาจาว่า “ทำแบบนี้กับเราไม่ได้นะ”  ในหลายครั้งที่คำพูดนี้ทำให้เขารู้สึกว่าตัวเองไม่ดี และไม่อยากมาโรงเรียน 
ในด้านการใช้ร่างกาย ยังเคลื่อนไหวร่างกายไม่คล่องแคล่วเท่าที่ควร  การเดินทรงตัวจะโน้มตัวเอนไปข้างหน้า ไม่ชอบเล่นกีฬาที่มีแสงแดดรู้สึกเหงื่อออก จึงมักไม่ยอมเรียนวิชากีฬา ทำให้ครูต้องคอยกำกับดูแลอย่างใกล้ชิด
 ครูพยายามช่วยเหลือให้เขาสามารถดูแลและกำกับตนเองได้  เพื่อให้ศักยภาพที่มีอยู่เปล่งประกายออกมาได้อย่างเต็มที่ และได้ตั้งเป้าหมายในใจว่าจะต้องหาทางช่วยเขาให้ดีขึ้นให้ได้  แต่ระหว่างทางก็พบว่าในหลายๆ ครั้ง ครูก็ท้อแท้ เพราะครูช่วยไปพร้อมการความคาดหวังโดยไม่รู้ตัว   แล้วเมื่อไม่เป็นไปตามที่คาดหวังไว้   ครูก็รู้สึกแย่และหมดแรง  ประกอบกับทางบ้านไม่ได้เชื่อว่าลูกมีพฤติกรรมแบบนี้  ครูจึงต้องใช้เวลานานพอสมควรจึงจะสามารถสร้างความเข้าใจกับทางบ้านได้
 มีอยู่ช่วงหนึ่งที่เขามีเหตุทะเลาะกับเพื่อนติดต่อกันหลายครั้ง ครูได้นัดครอบครัวมาพูดคุยถึงแนวทาง การดูแลและการให้ความช่วยเหลือ ซึ่งทางบ้านก็ได้ให้ความร่วมมือเป็นอย่างดี  ในวันนั้นคุณครูหัวหน้าช่วงชั้น คือครูหนึ่ง – ศรัณธร ได้ขอให้ผู้ปกครองพาเด็กไปพบแพทย์ผู้เชี่ยวชาญเพื่อทำการวินิจฉัย ซึ่งคุณหมอได้แนะนำให้ทานยาของเด็กสมาธิสั้น   แต่คุณแม่ขอลองพยายามช่วยเหลือลูกด้วยวิธีอื่นก่อน  ซึ่งครูก็ยินดีในการให้ความช่วยเหลือและพัฒนาเด็กในขณะที่อยู่ที่โรงเรียน  หลังจากนั้นครูก็ได้แนะนำคุณแม่พาเขาไปพบนักกิจกรรมบำบัด  เพื่อประเมินระบบการรับรู้สึก (Sensory Integration)
นักกิจกรรมบำบัดได้แนะนำว่าต้องส่งเสริมใน ๓ ระบบหลักของร่ากาย คือ  ระบบการทรงตัว  ระบบกล้ามเนื้อใหญ่  และกล้ามเนื้อเล็ก ๑  ครั้ง ต่อสัปดาห์   ในทุกวันอาทิตย์ ที่ศูนย์กระตุ้นพัฒนาการครูและผู้เชี่ยวชาญทำงานประสานกันผ่านการสื่อสารผ่านทางโทรศัพท์เป็นระยะ  ถึงวิธีการที่ครูจะช่วยเหลือและพัฒนา ว่าได้ทำการช่วยเหลือในส่วนใดบ้าง  ปัจจุบันนี้เขาก็ยังไปฝึกกิจกรรมSI อย่างต่อเนื่อง  
นอกจากนี้ครูแนะนำให้ผู้ปกครองพาน้องไปพบผู้เชี่ยวชาญในด้านการส่งเสริมพัฒนาการแบบองค์รวม ผ่านกระบวนการเล่น ( Floor time )  เพื่อประเมินพัฒนาการและส่งเสริมทักษะผ่านการเล่น  ซึ่งผู้เชี่ยวชาญได้ประเมินว่าเขายังขาดทักษะการเล่น  และส่งเสริมพัฒนาการด้านอารมณ์ เพื่อให้สามารถจัดการอารมณ์ของตนเองได้    ผู้เชี่ยวชาญได้นัดเพื่อช่วยฝึกทักษะสัปดาห์ละ ๒  ครั้ง  จากนั้นผู้ปกครองก็จะรายงานผลการฝึกสื่อสารผ่านทางโทรศัพท์ ให้คุณกับครูประจำชั้นได้ทราบ เพื่อจะได้ช่วยเหลือตามคำแนะนำของผู้เชี่ยวชาญ   เมื่อเวลาผ่านไปสักระยะหนึ่งเจเจมีพัฒนาการในด้านการเล่นที่ดีขึ้น 
 การช่วยเหลือที่ครูช่วยเมื่ออยู่ที่โรงเรียน คือในช่วงเวลาพักกลางวันครูจัดให้เขาเล่นต่อบล๊อค หมากฮอส กับเพื่อน ๒ คนก่อน แล้วค่อยๆ เพิ่มจำนวนเป็น ๕ คน ในบริเวณที่อยู่ในสายตาครู  เพื่อที่ครูจะสามารถเข้าช่วย เหลือได้ทันท่วงทีหากเกิดมีปัญหาทะเลาะกัน 
ครูต้องคอยประเมินสถานการณ์การเล่นในทุกครั้ง และก่อนที่จะเล่นครูก็ต้องแนะนำก่อน  เช่น  หากพบเจอสถานการณ์แบบนี้จะจัดการอย่างไร  โดยการพูดและชวนให้คิดหาวิธีแก้ไขในสถานการณ์นั้นๆ เพื่อให้วิธีคิดที่ถูกต้องกับเขาเอาไว้ก่อน  ทุกครั้งที่จะไปเล่น เจเจ  จะปฏิบัติตามข้อตกลงได้ดี คือ มาบอกครูทุกครั้งก่อนที่จะเล่น อะไร  กับใคร  ที่ไหน  และครูได้เสริมทักษะหลายอย่างผ่านการเล่น  และฝึกการ ไตร่ตรองและใคร่ครวญถึงการเล่นว่า เป็นอย่างไรบ้าง โดยให้เค้าสะท้อน ใช้เวลา ๕- ๑๐  นาที ในการพูดคุย ในการใช้กระบวนการนี้ ครูได้โอกาสในการฝึกทักษะการปรับอารมณ์ ทักษะการเข้าสังคม คือ ให้เขาบอกอารมณ์และความรู้สึกของตนเองได้  เช่น หากวันไหนที่เพื่อนๆ  ขัดใจ  แล้วเขาจะทำอย่างไร  วิธีการจัดการกับอารมณ์ของตนเอง   ซึ่งได้ฝึกซ้ำๆ  ในทุกทักษะ  มีพัฒนาหลายด้านดีขึ้นตามลำดับ  
นอกจากนี้ครูยังได้ทำการฝึกทำกิจกรรม SI  ในช่วงพิธีกรรมยามเช้าที่เพื่อนๆ กำลังเคารพธงชาติ  และเฝ้าสังเกตพฤติกรรมระหว่างวันขณะเรียน เพื่อจะได้ปรับการทำกิจกรรมให้ SI เหมาะสม  และได้พยายามพูดคุยสื่อสารให้เขารับรู้ถึงเจตนาดีที่ครูอยากช่วยด้วยความจริงใจ ด้วยการสื่อสารผ่านทั้งภาษาพูด และภาษากาย เช่น การชื่นชมให้กำลังใจ การกอด ทุกครั้งที่เขาฝึกฝืนตัวเองได้สำเร็จ  ขั้นตอนนี้ใช้เวลานานพอสมควร  และในที่สุดเขาก็มีพัฒนาการที่ดีขึ้นได้จริงๆ   
ในช่วงหลังๆ  ตั้งแต่เทอมจิตตะ ตลอดภาคเรียนวิมังสา ( ปีการศึกษา ๒๕๕๖ )  ปัญหานี้ลดลง  เล่นกับเพื่อนได้ด้วยตนเอง   เช่น  บ่อทราย  เครื่องเล่นไม้  รับฟังและปฏิบัติ กติกา เงื่อนไขการเล่น  ในกลุ่มเพื่อน ได้ด้วยตนเอง   ซึ่งเป็นที่เล่นเริ่มเป็นกลุ่มใหญ่  ๙  - ๑๐  คน  และเริ่มเห็นรู้จักเห็นอกเห็นใจผู้อื่น มากขึ้น  เห็นถึงสัมพันธภาพที่ดีกับเพื่อน   และ จึงได้ยินคำพูด หนึ่งจาก  เจเจ บอกกับครูว่า มีความสุขมาก ไม่อยากกลับบ้านเลย 
ในด้านการยอมรับกติกาและปฏิบัติตามได้ โดยครูเตือนน้อยลง เมื่อทำกิจกรรมในห้องเรียน แต่เดิม จะร้องไห้เสียงดัง เมื่อครูเก็บสิ่งที่ตนเองกระทำระหว่างเรียน แต่ในปัจจุบัน จะยินยอมโดยดี เมื่อครบ ๓  ครั้งที่เตือน 
ในด้านการเขียน พยายามฝึกฝนตนเองให้จับดินสอได้ถูกวิธี และครูช่วยเหลือการเขียนในช่วงแรกโดยฝึกเขียนตามเส้นประ หลังจากนั้นก็กลับมาเขียนในสมุดปกติ แต่ยังต้องรับการฝึกฝนและพัฒนาอย่างต่อเนื่อง เพื่อให้มีการเขียนที่มั่นคงมากขึ้น  
อีกเรื่องหนึ่งที่เห็นความก้าวหน้าคือ เขาสามารถยืดเวลากำกับตนเองได้มากขึ้นนานถึง ๕ นาที   โดยที่สามารถกำกับตนเองนั่งอยู่ร่วมกับเพื่อนใน ช่วง Home room เย็นได้   การคลาน  มุดลอดใต้โต๊ะ  วิ่งไปรอบๆ ห้อง  ลดน้อยลงไปมาก 
 สิ่งที่ครูประทับใจมากคือในการนำเสนอ โครงงาน “ชื่นใจ...ได้เรียนรู้” ครั้งที่ผ่านมา  เขาพูดนำเสนอในขณะที่ผู้ปกครองร่วมชมอยู่เต็มห้องด้วยเสียงดังฟังชัดที่หน้าชั้นเรียนอย่างมั่นใจ และมีสมาธิ  สามารถการกำกับท่าทีการแสดงออกได้ดีมีการมองสบตาผู้ฟังเป็นระยะ ทำให้การนำเสนอเป็นไปได้เป็นอย่างราบรื่นมากทีเดียว 
ปัจจัยความสำเร็จ 
ครูรู้จักคำว่า “รอ” และรู้จักการกมองที่สภาพจริงของเด็ก เข้าใจในธรรมชาติของ เด็ก ว่า เค้าก็เป็นอย่างนี้แหละ   รู้จักปรับลดความคาดหวัง เรียนรู้ว่า “ล้มแล้วต้องลุก”   และเป็นผู้ฟังที่ดี รับฟังด้วยหัวใจ  ไม่ตัวเองเข้าไปตัดสิน 
ความร่วมมือจากผู้เกี่ยวข้อง ทางบ้านทุกคนที่ปรับวิธีการเลี้ยงดู ปรับวิธีการพูดคุย และส่งเสริมพัฒนาอย่างต่อเนื่อง  ความร่วมมือจากทางโรงเรียน ทั้งหัวหน้าช่วงชั้น ครูประจำชั้น   ครูแนะแนว  การให้การช่วยเหลือและส่วนการศึกษาพิเศษ   ได้ให้คำแนะนำในการช่วยเหลือในเบื้องต้น และปฏิบัติอย่างต่อเนื่อง  ผู้เชี่ยวชาญ ด้านการบูรณาการประสาทสัมผัส (Sensory  Integration) และผู้เชี่ยวชาญในด้านการพัฒนาการเด็กแบบองค์รวมผ่านการกระบวนการ ( Floor time) ให้ความช่วยเหลือแนะนำอย่างใกล้ชิด
รุ่งนภา  สาธร  
                                   ครูประจำชั้น ๒/๑



 

















นับจากวันที่ก้าวเข้ามารับหน้าที่ครูประจำชั้นเด็กเล็กสู่พี่ประถม  
บัดนี้เข้าสู่ปีที่ ๕ สำหรับการเป็นทำงานด้านประจำชั้น ระดับประถมต้นหน้าที่หลักของครูประจำชั้น  คือ การทำหน้าที่ “แม่” การดูแลลูกๆ ของตนเอง ในทุกเรื่อง จำได้ว่าเมื่อตอนอยู่ ชั้น ๑  เด็กๆทำอะไรไม่ค่อยได้มากนัก
ในด้านทักษะชีวิต เช่น การดูแลตนเอง ในทุกๆ เรื่อง ต้องมี แม่ คอยบอก แต่การจะบอกในเวลาทันที เมื่อยังซื้อใจลูกไม่ได้นี่ยาก เมื่อมีความคาดหวังว่า “ลูกโตแล้ว  ๗ ขวบแล้ว ต้องทำอะไรได้ด้วยตนเองนะ หลายอย่าง “แม่คนนี้ลืมไปนะ” ว่าลูกๆ แต่ละบ้านการเลี้ยงดูแตกต่างกันจึงทำให้ได้พบปัญหา และจะแก้ปัญหานี้อย่างไร ในเมื่อ ในหนึ่งห้องเรียนมีตั้ง ๒๘  คน   ๑  คน มีมากกว่า ๑ ปัญหา ที่จะต้องแก้ จะเริ่มแก้อะไรก่อน หรือช่วยอะไรก่อน
การคิดวกวนเช่นนี้ ทำให้พบว่า เจอแต่ปัญหา  และหาทางแก้ไม่ได้  หรือ ในบางครั้ง ทำให้ท้อแท้บนปัญหาที่แก้ซ้ำๆ แล้วยังมีไม่ทางออก คิดอยากลาออกไปให้พ้นสิ่งนี้ โดยเฉพาะการช่วยเหลือนักเรียนที่มีศักยภาพสูงแต่ยังกำกับตนเองให้อยู่ในกติกาของส่วนรวมได้น้อย จึงเป็นความทุกข์ที่ตนเองเผชิญมาล้มลุกคลุกคลานมาก  และคำพูดของคุณครูผู้ใหญ่ท่านบอกว่าเรามักจะตกหลุมดำ” ยอมรับว่า เมื่อก่อนไม่เข้าใจคำนี้แต่คำๆ นี้ยังก้องอยู่ในหูมาเรื่อยๆ  จนบัดนี้เริ่มกระจ่างด้วยตนเองเมื่อทุกปัญหานั่นเริ่มคลี่คลาย และจากเหตุปัจจัยครั้งนั้นจึงทำให้
 ได้พบกับสิ่งที่ดีเมื่อได้พบกับครูใหญ่ใจดี ท่านได้ให้คำแนะนำในการแก้ปัญหาโดยมองที่สภาพความเป็นจริง ทั้งตัวเรา และเด็ก และการเผชิญปัญหาอย่างไรให้ก้าวผ่าน ต้องยอมรับว่า อารมณ์นั้นไม่พร้อมรับฟังใดๆ เลย เหมือนจะฟังด้วยท่าทีการแสดงออก แต่ข้างในใจเราคิดต่อต้านตลอดเวลาที่นั่งฟังท่านแนะนำ  จนเวลาล่วงเลย เมื่อกลับมาสู่สภาวะปกติ ก็ได้นำข้อแนะนำกลับมาทบทวนและได้หยิบหนังสือเล่มนั้นขึ้นมาอ่าน ก็ได้พบว่า ปัญหาทุกอย่างมีทางออก เพียงแค่ รู้จักรอ
ให้เป็น รู้จักลดความคาดหวังของตนเอง และต้องรู้จักปล่อยวางให้เป็น หากเราเองนิ่งด้วยตัวเราข้างในใจเรา เราจะรู้จักตนเองมากยิ่งขึ้น แล้วเราก็จะช่วยเหลือลูกๆ ของเรา ที่เค้ายังไม่รู้ตัวเอง ว่าเกิดอะไรขึ้นทำไม เค้าถึงเป็นอย่างนั้น ทำไมเค้าถึงเป็นอย่างนี้
หากว่าไปแล้วตอนนี้ลูก ก็จะขึ้นชั้น ๓  แล้ว  สิ่งที่ไม่อยากได้มากที่สุดคือ การที่ลูกๆ ขึ้นชั้น ๓ เพราะเวลาที่เราจะอยู่ด้วยกันน้อยมาก ๑  ปีการศึกษา จึงมักจะพูดกับเด็กๆ เสมอว่า  ไม่อยากให้เลื่อนชั้นเลย เด็กๆ จะถามด้วยความส่งสัยว่าเพราะอะไร  “ครูก็ไม่อยากให้ไป ชั้น ๔  งัย” เพราะเวลาจะเดินเร็วมาก เดี๋ยวหนูก็จะไปเป็นพี่ ชั้น ๔ แล้ว 
สิ่งที่ได้เห็นคือ เด็กๆได้รับการพัฒนาในด้านอารมณ์สังคม  ด้านการเรียนรู้ ร่างกาย จิตใจทุกอย่างที่เพลินพัฒนาหล่อหลอมมา ได้ผลิดอกออกใบ ให้เห็นความเบ่งบาน แม้ว่าแต่และคนจะได้ น้ำ  ปุย  มาก น้อย แตกต่างกันไปก็นได้เห็นการพัฒนาตามแต่ต้นไม้ต้นนั้นซึ่งเรามิได้เร่งใส่ปุ๋ยพรวนดินให้ออกดอก ในวัน สองวัน จากงานชื่นใจในภาคเรียนวิมังสาที่ผ่านมานี้ ทุกอารมณ์ความรู้สึกของครูมีทุกรส แต่สิ่งที่ครูมีความสุข คือการได้เห็นความก้าวหน้าของลูกๆ  ในการทำงานทุกอย่างด้วยมือน้อยๆ ของลูกศิษย์ มีความสุขยิ้มและหายเหนื่อยจริงๆ    
๙  ปี ที่เป็นครูโรงเรียนเพลินพัฒนานั้น ได้เรียนรู้มากหมาย ได้รู้จักตนเองเป็นสำคัญ และรู้จักผู้อื่นรู้จักการให้ ที่ให้เป็น มิได้อยากได้สิ่งใดตอบแทน  ได้ทำในสิ่งที่มีคุณค่าที่สุด  คือการเป็นแม่พิมพ์ของชาติ ที่ตอบแทนคุณแผ่นดิน ในยามที่ประเทศกำลังลำบาก 
ขอบพระคุณ โรงเรียนเพลินพัฒนา และสถาบันอาศรมศิลป์ที่ให้ความรู้วิชาชีวิต วิชาครูที่ไม่ใช่แค่กระดาษ  ๑  ใบ แต่สิ่งที่ได้คือ เครื่องมือกลับมาใช้ มาสร้างประโยชน์แก่เยาวชนของชาติ “เชื่อว่าต้นกล้าน้อย น้อย ในวันนี้ จะเป็นต้นไทรที่ดีและเติบใหญ่ในวันหน้า” 
ท้ายสุด  สุดท้าย   สุขอยู่ที่ใจเรา …..ทุกข์อยู่ที่ใจเรา 
หากเรายึด ก็จะหนัก
วางลง  แล้วพัก  ทุกข์ จะคลาย  ความสบายใจจะกลับมา   
ครูรุ่งนภา  สาธร ( ครูมายด์ )
สารบัญ

๑ .KM จากห้อง ๒/๑ 
๒.การพัฒนานักเรียนรายบุคคลภาคจิตตะ – ภาควิมังสา 
     ปีการศึกษา ๒๕๕๖
๓.ข้อมูลส่วนตัวนักเรียน
๔.บันทึกการพบปะพูดคุยรายครอบครัว ปีการศึกษา ๒๕๕๖
๕.รุปประเด็นพูดคุยรายครอบครัวการติตตามและให้การช่วยเหลือ
     นักเรียน    
 ๖.การช่วยเหลือนักเรียนที่มีอุปสรรค การอ่าน เขียน โดยครูประจำชั้น 
  





