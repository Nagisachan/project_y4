
ประมวลความรู้..เชื่อมโยง..ร้อยเรียง..ความเข้าใจ..

น.ส. นาถนัดดา ชื่นแสงเนตร์ (ครูโหน่ง)
หน่วยวิชามานุษและสังคมศึกษา ระดับชั้น ๔

เป้าหมายของการวางแผนการเรียนการสอนของทีมประยุกต์ช่วงชั้น ๒ ก็คือเรื่องของการทำประมวลการจัดการเรียนรู้ให้ครบถ้วนทั้งปีการศึกษา ซึ่งทีมประยุกต์ชั้น๔ ก็มีความพยายามในการจัดทำประมวลการจัดการเรียนรู้นี้เพราะเห็นถึงประโยชน์ของการทำประมวลการจัดการเรียนรู้ ซึ่งสามารถช่วยผู้สอนในการจัดการเรียนรู้ในเชื่อมโยงและร้อยเรียงเนื้อหาได้ครบถ้วน ซึ่งจาการทำประมวลการจัดการเรียนรู้นั้นส่งผลให้เกิดแผนการสอนที่ผู้สอนรู้สึกว่าเป็นผลสัมฤทธิ์ที่เกิดมาจากการทำประมวลการจัดการเรียนรู้นั้นเอง

เริ่มต้นสำหรับการทำประมวลการจัดการเรียนรู้ของทีมประยุกต์ชั้น ๔ นั้น ต้องยอมรับว่ากว่าจะได้มาครบทั้งปีการศึกษานั้นเป็นเรื่องไม่ง่ายเลยทีเดียว แม้ว่าเนื้อหาของวิชาธรรมชาติฯและวิชามานุษฯ ชั้น ๔ จะไม่ได้มีการเปลี่ยนแปลงไปมากนักแต่ต้องยอมรับว่าการทำประมวลการจัดการเรียนรู้ครั้งนี้เป็นการประมวลทั้งเนื้อหา ทักษะแก่นสาระการเรียนรู้,  เจตคติ/สมรรถนะที่คาดหวัง, ชิ้นงานสำคัญและสื่อ/อุปกรณ์/ชุดความรู้ผู้เรียนซึ่งการทำประมวลการจัดการเรียนรู้นี้แม้จะมีหัวข้อที่ดูคล้ายๆกับการทำ Course Outline ที่เคยทำมาก่อน แต่สิ่งที่แตกต่างสำหรับการทำประมวลครั้งนี้คือ ครูต้องใช้การประมวลเนื้อหาที่ละเอียดและครูผู้สอนต้องมีความเข้าใจในเนื้อหาสาระที่ตนเองต้องนำไปสอนเด็ก รวมถึงต้องมองภาพใหญ่ให้ออกถึงความเชื่อมโยงของเนื้อหาตลอดภาคเรียนว่าร้อยเรียงกันกันได้เหมาะสมหรือไม่ อย่างไร ดังนั้นกว่าจะถอดความเข้าใจในเนื้อหาทั้งภาคเรียน ครูผู้สอนจึงจำเป็นต้องเข้าใจในแก่นสาระ ทักษะการเรียนรู้ที่เหมาะสมกับเด็กๆ ที่ตนเองต้องสอนด้วยนั้นเอง 


ทั้งนี้รวมไปถึงการคาดการณ์ถึงสมรรถนะของผู้เรียน ที่ต้องถ่ายทอดนำเสนอการเรียนรู้ออกมาในในรูปแบบชิ้นงานต่างๆ และที่สำคัญครูผู้สอนก็ต้องมองไปถึงสื่อการสอน และชุดความรู้ต่างๆที่สอดคล้องกับแก่นสาระการเรียนรู้ และทักษะที่ครูอยากให้เกิดขึ้นกับผู้เรียนอีกด้วย 
ผลที่เกิดขึ้นจริงสำหรับทีมประยุกต์ชั้น ๔ กับการทำประมวลความรู้คือ เราได้ประมวลการจัดการเรียนรู้ที่สมบูรณ์ครบถ้วนจริงๆ เพียงเทอมฉันทะและวิริยะ นั้นหมายถึงว่าสมบูรณ์ครบตามการประชุมทีมที่มีครูปาดคอยดูแลและตรวจความชัดเจนของเนื้อหาให้อย่างละเอียดครบถ้วน ส่วนในเทอมจิตตะและวิมังสา เป็นประมวลการเรียนรู้ที่อาจจะยังถือว่าไม่สมบูรณ์ครบถ้วน แต่ครูผู้สอนก็ได้ทำจนเสร็จครบถ้วนจนจบทุกเทอมแล้ว
ดังนั้นจึงดูเหมือนว่าเป้าหมายที่วางไว้ของทีมประยุกต์ชั้น๔ จึงบรรลุตามเป้าหมายเพียงครึ่งเดียวแต่กลับเป็นครึ่งเดียวที่มีความหมายและประโยชน์ไม่น้อยเลย เนื่องจากประมวลการจัดการเรียนรู้นั้นส่งผลดีกับครูผู้สอนอยู่บ่อยครั้งเพราะในบางครั้งครูผู้สอนเกิดภาวะนึกแผนการสอนไม่ออก เตรียมสื่อไม่ทัน อาจมีประมวลการจัดการเรียนรู้อยู่ในมือกลับทำให้ครูผู้สอนสามารถจัดการเรียนการสอนได้ไม่ยากเลย (เพราะแทบจะจำทุกคำทุกข้อความ ทุกความเข้าใจในประมวลการจัดการความรู้ที่ตัวเองได้รับการซักถามมาอย่างเต็มที่แล้วจากครูปาด..) 
ในความรู้สึกจริงๆ แล้วตนเองเคยคิดว่าทำไมการทำประมวลการจัดการเรียนรู้มาช่างยากเย็นนักหนา ไม่เสร็จไม่สิ้นเสียที แก้แล้วแก้อีก ถามว่าเหนื่อยไหมก็ต้องบอกเลยว่าเหนื่อยและท้อ เพราะเราถูกแก้ไข ถูกเปลี่ยนเนื้อหา ถูกเพิ่มเนื้อหา และบางครั้งเราก็เกิดคำถามในใจบ่อยๆว่า เราจะสอนเนื้อหานี้ได้ไหม มันยากไปไหม จะหาสื่อที่ไหน ฯลฯ แต่ในวันนี้พอมองย้อนกลับไปในช่วงเวลาที่นั่งทำประมวลการจัดการเรียนรู้ในตอนนั้น เรากลับรู้สึกโชคดีที่เราเคยนั่งอยู่ตรงนั้น ต่อให้นั่งมึนๆนั่งงงๆบ้าง แต่เรากลับได้เรียนรู้ได้บททดสอบความอดทนของตัวเอง เหมือนได้นั่งเป็นผู้เรียนเสียเองก่อน พอประมวลการเรียนรู้ที่เราได้มาเราได้มาใช้กับเด็กๆของเรา เราก็ได้เรียนรู้ไปพร้อมๆ กับเด็กๆ เราได้เห็นเด็กๆ สนุกไปกับสิ่งที่เราสอน เนื้อหาที่เรากังวลว่าเขาจะเข้าใจไหม รู้เรื่องหรือเปล่า มันทำให้เรารู้ถึงประโยชน์และคุณค่าของประมวลการจัดการเรียนรู้ขึ้นมา ถ้าเปรียบประมวลการจัดการเรียนรู้เป็นหนังสือสักเล่ม ก็คงเป็นหนังสือที่มีมากกว่าเนื้อหาสาระเท่านั้น เพราะภายใต้เนื้อหาสาระนั้นกลับซ่อนการเรียนรู้และความรักในการเรียนรู้ทั้งของผู้สอนและผู้เรียนอยู่ในนั้น ทั้งนี้คงต้องขอบคุณครูปาดผู้ซึ่งทำให้ประมวลการจัดการเรียนรู้ครั้งนี้มีชีวิตขึ้นมา.. 
