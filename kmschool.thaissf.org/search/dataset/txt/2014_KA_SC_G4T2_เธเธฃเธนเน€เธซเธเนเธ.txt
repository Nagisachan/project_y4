
สร้างทุ่นเกาะพลังแห่งโอกาส ก่อเกิดห้องเรียนที่อยากจะเรียนรู้…
              ภาควิริยะได้มีโอกาสเรียนรู้ห้องเรียนธรรมชาติศึกษาและประยุกต์วิทยาเป็นครั้งแรกกับกิจกรรมการเปิดชั้นเรียนห้อง ๔/๑  ทำให้ได้เรียนรู้ว่าการมีทีมที่ดีเป็นเรื่องที่ดีมากๆ สำหรับผู้สอน เพราะระหว่างทางในการเขียนแผนการสอนแต่ละครั้งก่อนลงสู่ชั้นเรียนต้องใช้ความเข้าใจแบบขั้นกว่าตลอดการเรียนรู้ สร้างทุ่นเกาะพลังแห่งโอกาสที่ผู้สอนเกาะทีมตลอดเวลาเพื่อเรียนรู้การเรียนที่เกาะกระบวนการ สร้างคำถามในใจว่า ทำอย่างไรที่จะคืนการเรียนรู้สู่เด็ก สอนในมุมของความเป็นเด็กที่อยากจะกระโดดลงมาสร้างการเรียนรู้มากกว่าสอนอยู่ในมุมของครู
              ขั้นตอนที่ตัวเองยังไม่ยอมก้าวข้ามก็คือ การเขียนแผน เมื่อทบทวนดูก็พบว่าแผนการเรียนรู้ที่ทำขึ้นเองยังขาดรายละเอียดในการสร้างคำถามย่อยๆ เป็นขั้นบันไดก่อนลงสู่เด็กทุกขั้นตอน การมีตัวอย่างที่ดีจากต้นแบบ คือ ทีมมาเติมเต็ม โดยเฉพาะ ครูเล็ก ที่ตัวเองขอชื่นชมจากใจจริงได้ใช้แรงใจ แรงกาย ในการมองเห็นพลังแห่งโอกาสที่เด็กๆ จะเกิดการเรียนรู้ในมิติใหม่ ด้วยการสร้างกระบวนการที่เป็นรูปธรรมชัดเจน จับต้องได้ สร้างแบบบันทึกผลการทดลอง การย่อยคำถามเส้นทางความร้อนแบบจัดเต็ม สร้างฐานการเรียนรู้แบบการทำซ้ำ ย้ำ ทวนสอบตนเองอย่างเป็นขั้นตอน จนเกิดการสร้างความรู้ความเข้าใจทั้งจากตัวเอง กลุ่มย่อย กลุ่มใหญ่ เกิดการแลกเปลี่ยนจนเป็นนิสัย สร้างทักษะความเป็นนักวิทยาศาสตร์ได้ในมิติสังคมแนววิทยาศาสตร์ สิ่งที่เกิดกับเด็กที่ผู้สอนสัมผัสได้ เด็กกลุ่มใหญ่เกิดการแลกเปลี่ยนที่หลากหลาย กล้าคิด กล้าตอบ รอคอยที่จะแลกเปลี่ยน การที่ครูมีคำถามที่ไม่ยอมจำนงต่อการตอบของเด็กสร้างสะพานการเรียนรู้ให้เด็กเกิดการไม่ยอมแพ้ในการหาคำตอบ ตะเกียดตะกายในบางมุม สู้กันสุดๆ จนได้ความรู้จากการแลกเปลี่ยนในกลุ่มย่อยและกลุ่มใหญ่ 
              โอกาสที่ดีในอีกมุมที่ได้เข้าร่วมอบรมเรียนรู้เรื่องพัฒนาการกับคุณหมอประเสริฐ ผลิตผลการพิมพ์ ทำให้ได้ซึมซับประเด็นที่หลับตาครั้งใดคำพูดที่เด้งขึ้นมาในสมองความทรงจำเสมอ คือ “การที่เด็กๆ มีความสำเร็จเล็กๆ ทุกๆวัน ช่วยสร้าง self esteemwได้” คำพูดนี้เป็นกระจกการคิดให้ผู้สอนจะต้องสร้างแผนการสอนที่จะสร้างคำถามที่ก่อเกิดความสำเร็จเป็นขั้นบันไดเริ่มจากท้าทายเล็กๆ ชวนกันทำ อธิบายแลกเปลี่ยนต่างมุมมอง ประเมินการคิด การทำงานทั้งกลุ่มทำได้จริงเป็นกลุ่มเล็กหรือกลุ่มใหญ่ สรุปร่วมกัน เน้นให้เด็กได้ลงมือทำจริงมากกว่าการไปคิดบนหน้ากระดาษอย่างเดียว เพราะกระบวนการกลุ่มช่วยสร้างพลังการยอมรับในตนเอง เด็กได้เติบโตในอีกมุมของความสำเร็จและต้องไม่มองข้ามการเรียนรู้ของเด็กเป็นรายบุคคลแต่ต้องเรียนรู้บนความแตกต่างของการเรียนของเด็กทุกคนได้จริง เด็กบางคนสนุกคิด สนุกตอบแต่ไม่สนุกเขียน เด็กส่วนน้อยที่ทำได้ทั้ง คิด ถาม เขียนแบบสมดุล ซึ่งเด็กส่วนน้อยนี้เองที่จะเป็นแรงผลักดันห้องให้เกิดการเรียนรู้ ดึงพลังเด็กกลุ่มใหญ่ ให้ก้าวข้ามไปต่อกันได้ทั้งห้องแบบเพื่อนสอนเพื่อน จนกระทั่งกลายเป็นความสำเร็จร่วมของกลุ่ม
              แผนการสอน เรื่อง เส้นทางความร้อน สิ่งที่ทีมสร้างให้เกิดขึ้นได้จริง เป็นการคิดเชิงบวกทุกๆวันในการเป็นนักวิยาศาสตร์ทุกๆ ครั้งของการเรียนรู้ ใช้ทักษะในการสร้างการเรียนรู้ให้ก่อเกิดเป็นนิสัยในตนเอง เด็กบางคนทำให้ผู้สอนประหลาดใจในมุมที่เด็กสามารถบันทึกผลการทดลองได้เกินความคาดหมายเกิดภาษาเด็กที่สั้น กระชับ ได้ใจความ สร้างพลังการอธิบายที่เข้าใจแบบง่ายๆ เข้าถึงได้ ช่วยเพื่อนกลุ่มใหญ่ให้ติดตามการเรียนรู้ได้ทัน ครูชื่นชม เพื่อนชื่นชม ทำให้เปิดที่ยืนใหม่ที่มั่นคง ช่วยกันเรียน ช่วยกันรู้ ส่งต่อกันได้จริง เบื้องหลังความสำเร็จนี้ผู้สอนคิดว่า เกิดจากการที่ครูเป็นผู้ฟังอย่างแท้จริง วางความเป็นครูเรียนรู้ไปพร้อมกัน อยู่ในหมวดไม่รู้ไปพร้อมๆกับเด็ก พยายามเกาะการเรียนรู้ในแบบที่เด็กๆเข้าใจได้จริงจากกลุ่ม ใช้ภาษาเด็กอธิบายจริง เปิดบางมุมให้มีโอกาสได้ร่วมทดลองเล็กๆ กระตุ้นแรงบันดาลใจให้ไปต่อ แบบบันทึกที่เกาะการเรียนรู้ได้ทำให้เด็กกลับมาทบทวน ย้ำว่า ทำได้จริงด้วยตนเอง เพียงจุดเริ่มเล็กๆ เกิดการยอมรับในตนเองได้เต็มตามศักยภาพ
              สิ่งเล็กๆ ที่เรียกว่ารัก ที่ต้องคอยเตือนใจตนเองเสมอในความเป็นครู คือ พลังแห่งโอกาสที่ต้องเปิดใจเสมอในการเรียนรู้ทุกๆวัน ตามสภาพที่แท้จริงในความแตกต่างรายบุคคลที่เด็กทำได้จริง ห้ามปิดโอกาสเด็กในการเรียนรู้รายบุคคล และคำที่ติดปากเสมอที่คอยบอกเด็กๆ ทุกครั้งยามท้อแท้ คือ ทำไม่ได้ ไม่มี มีแต่ ไม่ได้ทำ ต้องก้าวข้ามต่อไป เดินต่อไป สำหรับการเป็นครูเพลินความพยายามอยู่ที่ไหน...ความสำเร็จอยู่ที่นั่นเสมอ...                                                                                                                                                
                                                                                                                                             
                                                                                                                                            ครูเหน่ง
                                                                                                                           ภาควิริยะ ปีการศึกษา ๒๕๕๗   
              
 
