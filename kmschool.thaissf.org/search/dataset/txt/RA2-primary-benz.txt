
ความภูมิใจของครู คือเด็กเรียนรู้ได้ด้วยตนเอง
ครูอุบล  เชื้อชมกุล (ครูเบนซ์)

หวัดดีเบนซ์
เธอรู้ใช่ไหมว่าฉันเป็นครูอยู่ที่โรงเรียนรุ่งอรุณ ที่ผ่านมาฉันสอนนักเรียนชั้น ป.๓ แต่ว่าปีนี้ฉันได้มีโอกาสสอนนักเรียนชั้น ป.๒ ในความคิดของฉัน วันแรกที่สอนฉันคิดว่าทำไมเด็กชั้น ป.๒ ถึงเด็กกว่าชั้น ป.๓ เยอะจัง ทำอะไรเองไม่เป็นเลย ในวันแรกต้องสอนทุกอย่าง แม้กระทั่งการขีดเส้นกั้นหน้า เขียนวันที่ การเว้นวรรค ช่างเป็นปีที่โหดร้ายเสียนี่กระไร แต่พวกเรา (หมายถึงครูในทีม ป.๒) ทั้งหมดก็ตั้งเป้าไว้ตั้งแต่เทอม ๑ ว่าเราจะฝึกเด็กของเราให้เรียนรู้ได้ด้วยตนเอง ได้เลือกเรียนในสิ่งที่เขาสนใจ โดยครูมีโจทย์ให้ แล้วให้เด็กช่วยกันออกแบบวิธีการเรียนรู้ หรือหาคำตอบในเรื่องที่เขาสนใจด้วยตนเอง ครูมีหน้าที่เป็นที่ปรึกษาและให้คำชี้แนะเท่านั้น (อาจจะมีแอบสอนหรือบอกบ้างในบ้างครั้ง แหะๆ) 
เธอเชื่อไหมว่าจากเด็ก ป.๒ เมื่อตอนต้นเทอมที่ทำไม่ได้แม้กระทั่งขีดเส้นกั้นหน้า เขียนวันที่ มาเทอมสามเขามีพัฒนาการในการทำงานอย่างมาก อย่างเช่นในงานหยดน้ำที่ผ่านมา (หยดน้ำคืองานที่เด็กๆ จะนำเสนอสิ่งที่ตนเองได้เรียนรู้มาตลอดทั้งเทอมให้ผู้ปกครองชม) เด็กๆ ได้เลือกหน้าที่ด้วยตนเองว่าอยากจะนำเสนอในรูปแบบใด ซึ่งก็มีทั้งนิทรรศการ เกม ละคร การทำอาหาร ฯลฯ ซึ่งล้วนแต่เป็นกิจกรรมที่เขาเคยทำมาแล้ว และคราวนี้เขาอยากจะทำด้วยตนเอง (ด้วยตนเองจริงๆ นะ แบบว่าไม่ต้องมีครูมาช่วยเลย) เราแค่คุย Concept กับเขาว่าสิ่งที่เราต้องการจะนำเสนอคืออะไร เนื้อหาประมาณไหน จากนั้นแต่ละกลุ่มก็แยกย้ายไปช่วยกันคิด เธอเชื่อไหมว่าเขาคิดกันตั้งแต่กระบวนการแรกจนถึงกระบวนการสุดท้าย เช่น กลุ่มเกม ก็คิดวิธีการเล่น อุปกรณ์ที่ต้องใช้ ไปจนถึงของรางวัลที่จะให้ผู้ปกครองที่เล่นเกมชนะ บางกลุ่มเก๋มาก เขาคิดว่าจะให้กล้วยเป็นของรางวัลแก่ผู้ปกครองที่เล่นเกมชนะ เมื่อคิดรูปแบบ วิธีการเสร็จแล้ว ก็ได้มีโอกาสนำเสนอให้ครูชม และนำข้อเสนอแนะของครูไปปรับ 
ผลออกมาในวันงานอาจมีบางจุดที่ดูแล้วยังผิดพลาด ไม่สมบูรณ์ แต่สิ่งที่ครูภาคภูมิใจคือเด็กของเราเขาทำงานกันเองจริงๆ นะ (มีบางกลุ่ม บางคน ก็อาจต้องกระตุ้นนิดหน่อย) ชื่นใจจริงๆ ที่เห็นว่าเขามีพัฒนาการ สมกับจะเป็นพี่ ป.๓ แล้ว

ครูอยากบอกว่า... 
เมื่อครูเปลี่ยนความคาดหวังมาเป็นความเชื่อมั่นในศักยภาพของเด็ก จึงทำให้เด็กเรียนรู้ได้ด้วยตัวเอง
