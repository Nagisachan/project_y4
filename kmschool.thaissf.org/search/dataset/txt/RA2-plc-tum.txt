
จังหวะการสอนที่สอดคล้องกับจังหวะการเรียนรู้
ครูปิติธรรม  ธรรมศรี (ครูตั๋ม)

สวัสดีตั๋มเพื่อนรัก
เมื่อเทอมที่ผ่านมาเราได้สอนเด็กห้องพิเศษ ซึ่งมีนักเรียน ๕-๖ คน ส่วนตัวเราชอบสอนเด็กกลุ่มนี้อยู่แล้ว เพราะเป็นสิ่งที่ท้าทายเรานะ ในการออกแบบกิจกรรมเพื่อไปตอบโจทย์ของเด็กแต่ละคนว่าต้องการเพิ่มศักยภาพในด้านต่างๆ เช่น การเคลื่อนไหวร่างกายผ่านกิจกรรมจังหวะดนตรี เราใช้สื่อประกอบด้วยนะ เช่น ห่วงหวาย ลูกบอล  ความคิดสร้างสรรค์ในการออกแบบท่าทางการเคลื่อนไหวผ่านกิจกรรมส่งลูกไม้ 
รู้ไหมว่าเด็กๆ ชอบมากๆ พอเขาเคลื่อนไหวร่างกายแล้ว เขาจะยิ้มและร่วมกิจกรรมอย่างมีความสุข ได้สังเกตเห็นพัฒนาการของเขาในเรื่องของจังหวะด้วยว่า พอทำกิจกรรมนี้ซ้ำๆ และเพิ่มโจทย์ไปทีละนิดๆ เด็กๆ เขาสามารารถทำได้ตรงจังหวะมากขึ้นกว่าแต่ก่อน เราสังเกตเห็นเขามีความสุขเราก็มีความสุขนะ 
การร้องเพลง ช่วงแรกก็ฝึกร้องโน้ต เราก็เล่นเปียโนประกอบไปด้วย ตอนแรกเด็กๆ ก็งงว่า เอ๊ะ! ครูร้องเพลงอะไรไม่เห็นจะรู้เรื่องเลย เรารู้ตัวเลยว่าเราสอนเร็วเกินไป ทำให้เด็กๆ ไม่เข้าใจ เราก็เลยย่อยกิจกรรมการร้องเพลง ให้เด็กๆ ร้องตามครูเป็นประโยคสั้นๆ ก่อน แล้วอ่านออกเสียงตาม เด็กๆ ก็อ่านออกเสียงได้ดีขึ้นนะ แต่ดูอาการเด็กแล้วไม่ค่อยสนุกเลย เราก็เลยคิดทำนองสั้นๆ จากโน้ตร้อง ๓ ตัวโน้ต ใส่จังหวะสนุกๆ เข้าไป คราวนี้เด็กๆ ดูสนุกขึ้น เราเห็นพัฒนาการเด็กๆ ว่าเขาร้องเพลงออกมาได้ชัดถ้อยชัดคำขึ้น และร้องเพลงตรงระดับเสียงบ้างเป็นช่วงสั้นๆ คงต้องใช้เวลาล่ะ  
อีกกิจกรรมหนึ่ง คือการเล่นเครื่องดนตรี  เราให้เด็กๆ ลองเล่นเครื่องดนตรีหลายๆ ชิ้น เริ่มจากกลองตลับ ฝึกให้เขาตีตามเราให้ตรงจังหวะ ปรากฏว่าเด็กๆ เขามันกับการตีกลองเลยไม่ฟังเราเลย ฮ่าๆๆ เลยให้ใช้แค่กลองใบเดียวดีกว่า แต่ละคนมีคนละใบ เออ..ดีขึ้นกว่าเดิม เด็กๆ มีสมาธิฟังเสียงกลองมากขึ้น เครื่องดนตรีอีกอย่างหนึ่งที่ใช้ในการซ้อมคือ ระนาดออร์ฟ  เราให้เขาฝึกการตีระนาดซ้าย-ขวาสลับกัน ทำให้เด็กสามารถแยกแยะการตีมือซ้ายและมือขวาได้ แล้วก็ฝึกตีโน้ตเพลงสั้นๆ ก็มีคนที่ตีได้และยังไม่ได้ ก็คงใช้เวลาฝึกอีกสักระยะ
เราเขียนมาเพียงอยากให้เธอเห็นวิธีการสอนของเรา ที่เราคอยสังเกตสีหน้าท่าทางของเด็กตอนเรียนว่าเขาเข้าใจหรือสนุกหรือเปล่า ยิ่งกับเด็กพิเศษด้วยแล้วจะมองเห็นง่าย เพราะถ้าไม่เข้าใจ ไม่สนุก เขาจะเริ่มไม่สนใจ เราก็กลับมามองตัวเองว่า อ๋อ...เราเร็วเกินไป พอเห็นเราก็ปรับจังหวะการสอนของเราให้ช้าลง ให้สอดคล้องกับจังหวะการเรียนรู้ของเด็กกลุ่มนี้ เด็กๆ เขาก็สนุกและมีความสุขการเรียนรู้ เราเองก็พลอยสนุกไปกับเขาด้วย

ครูอยากบอกว่า...
ครูต้องไม่จมอยู่กับการสอน แต่ครูต้องอยู่กับเด็ก คอยสังเกตเด็กว่าเขาเข้าใจหรือเปล่า แล้วปรับเปลี่ยนการสอนตามสถานการณ์ตรงหน้า
