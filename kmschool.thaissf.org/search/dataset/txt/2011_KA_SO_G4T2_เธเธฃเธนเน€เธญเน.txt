
      ชื่อ สินรี จ้อยรักษา
                                              หน่วยวิชา มานุษย์กับสังคมศึกษา    ชั้น ๔
  “fishing ball”

กิจกรรมที่ก่อให้เกิดการเรียนรู้มากที่สุด คือ “กิจกรรม fishing ball”  แนวความคิดของกิจกรรม คือ เป็นการจำลองให้ตัวเด็กๆ อยู่ในสถานภาพของชาวประมง และให้ได้แสดงบทบาทของตนเองที่สอดคล้องกับสถานการณ์
ลักษณะกิจกรรม 
แบ่งนักเรียนเป็น ๔ กลุ่ม โดย ๒ กลุ่มแรกเป็นชาวประมง อีก ๒ กลุ่มเป็นทรัพยากรทางทะเล อันได้แก่ สัตว์น้ำต่างๆ 
แบ่งพื้นที่สำหรับชาวประมง และพื้นที่สำหรับทรัพยากรทางทะเล
ให้เครื่องมือในการทำประมง คือ ลูกบอลยาง โดยรอบแรกให้ ๑ ลูก  รอบที่สองเพิ่มเป็น ๓ ลูก  รอบที่สามไม่จำกัดจำนวน
ตั้งเงื่อนไขว่า ในบรรดาทรัพยากรทั้งหมดที่มี มี ๑ ตัวที่เป็นตัวแม่พันธุ์และเพิ่มเงื่อนไขเมื่อทำซ้ำกิจกรรมนี้ในคาบต่อไปว่ามีอีก ๑ ตัวที่เป็นตัวอ่อน
ให้เริ่มทำการประมงได้ โดยการให้นักเรียนกลุ่มที่มีสถานภาพเป็นชาวประมงโยนลูกบอลไปให้ถูกนักเรียนกลุ่มที่มีสถานภาพเป็นสัตว์น้ำ และชาวประมงมีสิทธิ์เลือกได้ว่าจะทำอย่างไรกับสัตว์น้ำที่ตนเองจับมาได้
ความรู้ที่มีมาก่อน (met before)        
เด็กๆ ได้เรียนรู้ในเรื่องสถานภาพและบทบาทมาแล้ว และเห็นความสัมพันธ์ระหว่างสถานภาพที่จะเป็นตัวกำหนดบทบาท รวมถึงมีความเข้าใจในสถานภาพและบทบาทของตนเองและผู้อื่นด้วย
เด็กๆ ได้เรียนรู้ถึงเรื่องการบริโภคที่มากเกินพอดีของมนุษย์ ซึ่งมาจากความต้องการแบบไม่รู้จักพอ ซึ่งเมื่อความต้องการของผู้บริโภค หรือความต้องการของตลาดมากขึ้น ชาวประมงซึ่งอยู่ในฐานะผู้ตอบสนองความต้องการจึงต้องเพิ่มปริมาณการจับสัตว์น้ำเพื่อเพิ่มปริมาณสินค้าให้ตรงกับความต้องการของตลาด
เด็กๆ ได้หาข้อมูลเรื่องของ Over Fishing พร้อมทั้งสรุปความรู้ในรูปของ Mind Map ด้วยตนเอง
ประเด็นที่ได้เรียนรู้
ในมุมของเด็กๆ
   เด็กคนหนึ่งมีคำถามว่า “ทำไมต้องจำกัดขอบเขตสำหรับชาวประมง”  คุณครูเข้าใจว่าคนถาม มองสถานภาพของตนเองในแบบที่เป็นอยู่มากกว่ามองตนเองในสถานภาพของชาวประมง จึงอาจมีความคิดว่ามนุษย์น่าจะสามารถลงไปในทะเลได้ ซึ่งคำตอบที่ได้จากเด็กอีกคนหนึ่งว่า “ก็เพราะพื้นที่นี้เป็นพื้นที่สำหรับการทำประมงของชาวประมง จึงต้องกำหนดขอบเขตในการทำประมง ไม่อย่างนั้นชาวประมงก็จะไปจับสัตว์น้ำไกลๆ ได้สัตว์น้ำมากเกินไป” อย่างน้อยก็แสดงให้เห็นว่าคนตอบมีความเข้าใจพื้นที่สมมติอันสอดคล้องกับสถานภาพและบทบาทของตนในขณะนี้ และสามารถอธิบายให้ผู้อื่นเข้าใจในความคิดนั้นได้อีกด้วย
การทำกิจกรรมนี้ในคาบแรก เด็กคนหนึ่งคอยเชียร์ให้เพื่อนๆ จับตัวแม่พันธุ์ปลาเพราะมีไข่ และไข่ปลาอร่อยดี หลังจบกิจกรรม ครูชวนเด็กๆ สรุปจำนวนสัตว์น้ำที่เหลืออยู่ในทะเล แล้วทิ้งคำถามว่า “ถ้าหากว่าสัตว์น้ำเหลือเท่านี้ แล้วพรุ่งนี้ชาวประมงก็จะต้องออกไปทำประมงอีก จะมีปลาเพียงพอให้จับหรือไม่ แล้วจะทำอย่างไรกันดี” เด็กๆ แสดงความเห็นกันต่างๆ นานา และเด็กคนที่เชียร์ให้เพื่อนๆ จับปลาแม่พันธุ์ในตอนแรก ก็พูดขึ้นมาอย่างรู้สึกเสียดายว่า “ตอนแรกไม่น่าจับปลาแม่พันธุ์มาเลย”        
พอได้ทำซ้ำกิจกรรมนี้อีกครั้ง (โดยเพิ่มเงื่อนไขว่าในบรรดาสัตว์น้ำทั้งหมด นอกจากจะมี ๑ ตัวที่เป็นแม่พันธุ์แล้ว ยังมีอีก ๑ ตัวที่เป็นตัวอ่อน) เด็กๆ ที่เป็นชาวประมงเริ่มระมัดระวังในการทำประมงมากขึ้น โดยบางคนพยายามไม่จับ(ไม่โยนลูกบอลให้โดนแม่พันธุ์) บางคนจับได้แม่พันธุ์ก็ปล่อยไป แต่ก็บางคนคิดต่างโดยจับแม่พันธุ์เพื่อไปขยายพันธุ์เองก่อนปล่อยคืนสู่ทะเลพร้อมตัวอ่อนจำนวนมากมาย
ตอนทำกิจกรรม มีเด็กคนหนึ่งเกิดความหงุดหงิดในระหว่างที่กลุ่มของตนรอทำกิจกรรม จึงปิดไฟ ปิดพัดลม ทำให้เพื่อนคนอื่นๆ ในห้องร้อน ครูจึงชวนคุยให้เขาได้รู้จักการรอคอย  ชี้ให้เห็นว่าเพื่อนๆ คนอื่นในกลุ่มที่ยังไม่ได้เล่นกิจกรรมนี้ต่างก็รอคอยเหมือนกันกับเขา ทุกคนก็รอได้เช่นกันกับเพื่อนๆ ในห้องตอนนี้ที่ทุกคนร้อน แต่ทุกคนก็รอได้ รอให้เขาใจเย็นและยินดีที่จะเปิดไฟเปิดพัดลมอีกครั้ง(เขายืนคุมแผงไฟอยู่ ไม่ให้ใครเข้าใกล้ตรงนั้น และเพื่อนๆ เองก็คล้ายจะไม่อยากเข้าไปมีปัญหากับเขา) แต่เหตุผลที่ชวนเขามอง เขาก็ยังยืนยันว่าเขาไม่สนใจ เขาไม่อยากรอและเขาจะเปิดไฟเปิดพัดลมอีกครั้งเมื่อเขาได้เล่นกิจกรรม ครูจึงบอกให้เขาเคารพในกติกาของการอยู่ร่วมกันกับคนอื่นๆ เมื่อถามว่าเพื่อนคนอื่นๆ ในห้องต้องการให้เปิดไฟเปิดพัดลมหรือไม่ ทุกคนตอบว่าต้องการ และเมื่อเขาไม่ยอมรับมตินี้ ก็ให้เขาแยกไปจากพื้นที่ตรงนี้เพื่อคิดทบทวนสิ่งที่ทำ และเมื่อคิดได้และอารมณ์เย็นลงแล้วให้มาบอกครูว่าเขาพบว่าเขาทำอะไร และควรจะทำอย่างไร เวลาผ่านไปสักพักใหญ่เขาเข้ามาบอกว่าเขารู้ว่าไม่ควรทำสิ่งต่างๆ ที่เขาทำนั้น และจะพยายามไม่ทำอีก โดยครูชวนเพื่อนๆ ให้มองเห็นการทบทวนและการคิดได้ของเขา พร้อมทั้งให้ปรบมือเป็นกำลังใจสำหรับการมองเห็นตนเองในสิ่งที่ตนเองทำและแยกแยะได้ว่าสมควรหรือไม่ และเขาก็ได้กลับเข้ามาร่วมกิจกรรมกับเพื่อนอย่างสนุกสนาน
ในมุมของครู
-    ได้เรียนรู้การเรียนรู้ต่างๆ ของเด็กๆ อีกทอดหนึ่ง
ได้เรียนรู้ว่า การออกแบบกิจกรรมในลักษณะของการทำภาวะพร้อมเรียนที่โยงเข้ากับบทเรียนได้เป็นอย่างดี คล้ายเป็นส่วนหนึ่งของบทเรียน มีความเหมาะสมกับการเรียนรู้ของเด็กๆ ห้อง ๔/๓ อย่างมาก กิจกรรมมีแรงเหวี่ยงมากพอที่จะไปกระตุกความคิดของเด็กๆ โดยเฉพาะอย่างยิ่งการได้อยู่ในบทบาทสมมติที่ตนเองเป็นผู้เลือกว่าจะต้องทำ หรือไม่ทำอะไร อย่างไร
ได้เรียนรู้ว่าการที่เด็กๆ ได้เผชิญสถานการณ์ต่างๆ ด้วยตนเอง โดยที่พวกเขาเป็นผู้ก่อขึ้นหรือเป็นหนึ่งในสาเหตุ เด็กๆ สามารถเห็นและเข้าใจถึงผลที่ตามมาได้อย่างชัดเจน และจะสามารถหาวิธีแก้ไขด้วยตนเอง โดยมีความตั้งใจอย่างแน่วแน่ว่าจะแก้ไขในสิ่งเหล่านี้ได้
ชิ้นงานประกอบ
Mind Map เมื่อนักเรียนเข้าใจสถานการณ์ Over Fishing แล้วนักเรียนจะสามารถดูแลหรือป้องกันไม่ได้เกิดสถานการณ์เหล่านั้นได้อย่างไร โดยแตกเป็นกิ่งที่ตนเองอยู่ในสถานภาพการเป็นผู้บริโภค และกิ่งที่ตนเองอยู่ในสถานภาพอื่นๆ ที่เกี่ยวข้องและสามารถมีอำนาจในการจัดการสิ่งเหล่านี้ได้
ปัจจัยความสำเร็จ 
    ๑. รูปแบบกิจกรรมในลักษณะที่เปิดโอกาสให้เด็กๆ ได้เข้าถึงสถานการณ์นั้นจริงๆ ทำให้เกิดการเข้าถึง และจุดประกายความคิดต่างๆ ได้เป็นอย่างดี
   ๒. ลักษณะการเรียนรู้ในรูปแบบที่เด็กๆ ได้เป็นผู้ลงมือทำเอง เป็นผู้เลือกว่าจะทำอะไร อย่างไร เป็นรูปแบบการเรียนรู้ที่เหมาะสมกับเด็กห้อง ๔/๓ 
    ๓. การคุยแผน ทั้ง pre และ post หลังจากการ observe ห้อง ๔/๑, ๔/๔ ก็ได้มาปรับบทเรียนบางส่วนเพื่อให้เข้ากับการเรียนรู้ของห้อง ๔/๓ (ด้วยการเพิ่มเงื่อนไขเรื่องตัวแม่พันธุ์ในการทำกิจกรรมคาบแรก)
    ๔. การเปิดใจของครู เมื่อได้ยินสิ่งที่เด็กพูดหรือข้อความคิดเห็นของเด็ก ที่บางครั้งเราอาจจะคิดไปแล้วว่าเป็นความคิดในเชิงลบ ไม่ค่อยน่าสนับสนุน(ประเด็นที่เด็กคนหนึ่งสนับสนุนให้จับตัวแม่พันธุ์เพราะไข่อร่อยดี) ถ้าาเป็นปกติก็จะชวนเขามองสิ่งที่ตามมาทันที แต่ครั้งนี้ได้เปิดใจที่จะฟังต่อโดยไม่ขัดในกระบวนการคิดของเขา ปล่อยให้ความคิดนั้นซึ่งจะนำไปสู่สภาวะปัญหา แล้วสุดท้ายเขาก็จะเป็นผู้เห็นปัญหาที่มาจากความคิดนั้นด้วยตนเอง และคิดแก้ไขเอง
ประเด็นที่จะนำไปพัฒนาต่อ
  ๑. พัฒนารูปแบบกิจกรรมให้แต่ละบทเรียนมีแรงเหวี่ยงมากพอที่จะจุดประกายความคิดของเด็กๆ ได้ให้ดียิ่งขึ้น
 ๒. พัฒนาการจัดการชั้นเรียนเมื่อเกิดปัญหา เช่น เมื่อมีเด็กเกิดความไม่พอใจ หรืออารมณ์ไม่ดีแล้วส่งผลต่อบุคคลอื่น 
  ๓. พัฒนาการเปิดใจรับฟังความคิดเห็นของเด็กในตลอดกระบวนการคิดก่อน ไม่ว่าความคิดนั้นจะสมเหตุสมผลหรือไม่อย่างไรก็ตาม เพื่อเปิดโอกาสให้กระบวนการคิดของเขาได้ไหลลื่น ไม่สะดุด ไม่ถูกกักหรือขวางกั้น แล้วค่อยดูว่าจะช่วยเสริม เพิ่มเติม หรือชวนเพิ่มแง่มุมคิดที่ต่างในส่วนใด อย่างไร

