
การสอนที่ผ่านมาตั้งแต่เทอมฉันทะ  มาจนเกือบถึงโค้งสุดท้ายของภาควิริยะ  ต้องบอกว่าก็ยังไม่ได้เข้าใจการเรียนการสอนแบบ  Open Approach อย่างลึกซึ้งมากนัก แต่ก็พอจะมองเห็นภาพ จากการทำแผนบ้าง การสังเกตการณ์สอนบ้าง และการลงสอนเองด้วย การสอน ๒ ห้อง ด้วยแผนเดียวกัน มันก็มีหลายปัจจัยที่จะ ส่งผลให้ประสบความสำเร็จ แผนบางแผนก็ใช้ได้ดีกับห้องหนึ่ง แต่กับอีกห้องหนึ่งมันก็ดูไม่เข้าท่าเลย ขั้นตอนที่น่าพึงพอใจก็มีบ้างแต่ก็ไม่มากนัก 
แผนที่คิดว่าพอใจที่สุดก็คือ  แผนการสอนกิจกรรมหาคำให้เจอ ซึ่งเป็นกิจกรรมการทบทวนคำที่มีวรรณยุกต์  เอก และ โท  ซึ่งครูติดชุดคำที่มีวรรณยุกต์ต่างกันบริเวณนอกห้องเรียน  แต่อยู่ภายในอาคาร  โดยให้โจทย์ว่า  จากประโยคที่นักเรียนได้ ควรเลือกคำใดในชุดคำที่กำหนดให้มาเติมให้สมบูรณ์  เช่น  ข้อที่ ๑  ฉันไปใน................  ให้นักเรียนไปหาว่าชุดคำนั้น มีคำว่า  ปา  ป่า  ป้า  จะเลือกคำใดมาเติม  โดยการหานั้นครูให้จับคู่  และให้เงื่อนไขเพิ่มเติมว่างานจะสำเร็จลงก็ต่อเมื่อ  งานเสร็จทั้งคู่  และกลับเข้าห้องในเวลาที่กำหนด
สิ่งที่คิดว่าทำให้สำเร็จ  คือ ๑.  สถานที่ที่หาคำตอบอยู่นอกห้องเรียน   ๒.  การหาคำตอบมีเงื่อนไขที่ชัดเจน  ๓.  นักเรียนอิสระในการหาคำตอบและคิดว่าเป็นการแข่งขัน  ๔.  ครูทำหน้าที่เพียงคอยดูวิธีการของนักเรียนแต่ละคู่โดยไม่ได้มีการเข้าไปกดดันเพื่อให้ได้คำตอบที่ถูกต้อง  ๕.  การค้นหาคำตอบเป็นคู่ทำให้นักเรียนที่ยังมีปัญหาในการอ่าน เขียน เปิดใจในการเรียนมากขึ้น เพราะมีเพื่อนคอยช่วยเหลือ ชี้แนะ
ทำอย่างไรที่ออกมารูปแบบนี้  คิดว่าเกิดจากการเรียนรู้จากเด็กอีกครั้งหนึ่ง หลังจากที่เข้าไปสอนแล้ว ก็ได้เรียนรู้ลีลาการเรียนรู้ว่าเป็นอย่างไร  ใช้กิจกรรมแบบไหนจะกระตุ้นได้ดี  แต่ก่อนจะมาถึงคาบนี้ก็ใช้หลายวิธี ลองผิดลองถูกมาก็หลายครั้ง  แต่ก็ยังเชื่อว่านักเรียนสามารถเรียนรู้ได้  เพียงแต่เรายังมองไม่เห็นประตูที่เขาเปิดรับเท่านั้นเอง












ชื่อ  นางสาวอนุสราคงกระพันธ์หน่วยวิชาภูมิปัญญาภาษาไทย  ระดับชั้น  ๑
กิจกรรมที่ก่อการเรียนรู้
 

๑.  แนวคิดกิจกรรม  ลักษณะกิจกรรม 
กิจกรรม  ทบทวนสระลดรูป  สระแปลงรูป  กิจกรรมนี้ให้เด็กจับคู่แล้วช่วยกันตามหาคำที่มีสระลดรูป  สระแปลงรูป ที่ครูได้ติดบัตรคำไว้ในบอร์ด และตั้งเป็นกลุ่มไว้ภายในอาคารเรียน  แล้วเขียนลงในใบงานที่ครูให้  ใบงานมีลักษณะเป็นตาราง  ประกอบด้วย สระ โอะ อะ อัว  เอะ  แอะ  เออ  โดยมีเงื่อนไขคือ  ๑.  มีเวลาในการหาคำ  ๓๐  นาที  ๒.  ต้องเขียนคำเสร็จทั้ง ๒  คน จึงจะถือว่าภารกิจเสร็จสิ้น  ๓.  คำที่หาได้ต้องครบทุกสระ  และถูกต้อง  

๒.  ความรู้ที่มีมาก่อน (Med before)
กิจกรรมนี้ทำในสัปดาห์ที่ ๕  ซึ่งเด็กได้เรียนสระเหล่านี้ผ่านนิทานคำกลอนมาแล้วตั้งแต่ในสัปดาห์ที่ ๓  และเคยทำกิจกรรมการตามหาคำมาแล้วในการเรียน วรรณยุกต์  เอก โท ในภาคเรียนฉันทะ  
ความรู้ของครูที่มีมาก่อน คือ  ครูเรียนรู้ว่าการทำกิจกรรมที่ต้องออกไปหาคำตอบนอกห้องเรียน  เป็นกิจกรรมที่เด็กรู้สึกสนุก  และมีผลตอบรับค่อนข้างดี

๓.  โจทย์สถานการณ์เปิด
หาคำที่มีสระลดรูปที่อยู่ตามสถานที่ต่างๆ เขียนลงในใบงานตามเงื่อนไขที่กำหนด

๔.  ชิ้นงาน
.ใบงาน

๕.  ประเด็นที่ได้เรียนรู้
เด็กชอบกิจกรรมนี้  เพราะเหมือนเป็นการเล่นเกม  การค้นหาคำตอบเป็นคู่ทำให้นักเรียนที่ยังมีปัญหาในการอ่าน เขียน เปิดใจในการเรียนมากขึ้น เพราะมีเพื่อนคอยช่วยเหลือ ชี้แนะ

๖. ปัจจัยความสำเร็จ
๑.  สถานที่ที่หาคำตอบอยู่นอกห้องเรียน   ๒.  การหาคำตอบมีเงื่อนไขที่ชัดเจน  ๓.  นักเรียนอิสระในการหาคำตอบและคิดว่าเป็นการแข่งขัน  ๔.  ครูทำหน้าที่เพียงคอยดูวิธีการของนักเรียนแต่ละคู่โดยไม่ได้มีการเข้าไปกดดันเพื่อให้ได้คำตอบที่ถูกต้อง  

๗.  ประเด็นที่พัฒนาต่อ
ตารางที่ครูให้ต้องหาคำจำนวนมาก เด็กที่ยังไม่สามารถเขียนหนังสือได้คล่องจะรู้สึกเมื่อยล้า  แม้ว่าจะยังอยากหาคำตอบอยู่  
