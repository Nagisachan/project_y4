
เมื่อนักเรียนสวมบทบาทครู ครูจึงเห็นตัวเอง
ครูดวงเพ็ญ  ชูนาม (ครูหญิง)

สวัสดี หญิงเพื่อนรัก
เรามีเรื่องเล่าน่ารัก ใสๆ ของชายหนุ่มตัวน้อยๆ นามว่า จงเฮง มาเล่าให้ฟัง ปีนี้เขาโตขึ้นมาก ช่างพูดช่างคุย ดูเป็นเด็กประถมปลายที่มีความเป็นตัวของตัวเองมาก เราคิดว่าปีนี้เราสบายแล้วล่ะ เพราะอาจงเฮงเริ่มทำกิจกรรมกับเพื่อนๆ ได้มากขึ้น เราจะได้เป็นผู้ช่วยครูเต็มที่ทำงานในชั้นเรียน แต่รู้ไหม...ทุกๆ วันจงเฮงจะชวนเราดูตารางเรียนของเขา และเปลี่ยนทุกวิชาให้เป็นคณิตศาสตร์หมดเลย และต้องเรียนกับเราด้วย 
เราถามเขาว่าอยากเรียนอะไรในคณิตศาสตร์ เขาบอกว่า บวก ลบ คูณ และแสดงละคร ก็งงๆ กับคำตอบเหมือนกัน แต่ style เราหญิงก็รู้ใช่ไหมว่า ถ้าเด็กอยากลอง ลองเลย เราก็ยกชั้นเรียนให้ ๑ ชั่วโมงของทุกวันจันทร์ วันนั้นจะเป็นวันที่เราเป็นนักเรียน รวมทั้งป้าต่อยที่ดูแลจงเฮง แล้วอาจงเฮงก็เป็นครูสอน เขาจัดห้องเรียนของเขาเป็นเวทีสอนเหมือนที่เราสอนเลย มี concept การบวกผ่านสิ่งของ มีเพลง มีคำพูดชักชวนให้นักเรียนไปตอบคำถามหน้าห้อง ลองทำ มีคำชม  และเสียงปรบมือให้ นั่งเป็นนักเรียนไปก็อดขำแบบน้ำตาไหลเลย... เหมือนแบบ copy เลยล่ะ แต่ดีใจนะที่  concept ไม่ผิด  ^_^ ภาพนั้นมันนึกทีไรแล้วยิ้มกับตัวเองเหมือนกัน เรานี่ก็หลายบทบาทนะ แต่เอาเถอะ ทำแล้วเด็กชอบ สนุก อยากมาเรียน ก็ลุยล่ะ แต่ก็ไม่รู้ว่าใครจะนึกเหมือนเราหรือเปล่านะ
ทุกๆ วันจงเฮงจะชอบแวะเวียนมาที่ห้องพักของเรา มาขอกระดาษ นั่งเขียนนิทาน แต่งเรื่องของตนเอง เสร็จแล้วเอามาให้เราอ่าน เข้าใจบ้างไม่เข้าใจบ้าง เราก็ถามเขานั่นแหละ ดูเขามีความสุขมากเลย
เราทำงานกับเด็กกลุ่มนี้ยิ่งทำให้มีความสุข เมื่อเขาทำอะไรได้ด้วยตนเองแล้วก็ภูมิใจ ตอนนี้มีอะไรดีก็จะนำเสนอที่บ้านเพื่อช่วยต่อยอดได้ เราก็จะแนะนำนะ... โดยเฉพาะวัยนี้เขาเริ่มเป็นวัยรุ่นแล้ว เราคงมีอะไรทำกับเขาอีกเยอะ... ปิดเทอมนี้ไม่รู้เหมือนกันว่าเขาจะก้าวกระโดดไปแค่ไหน คิดถึงเขานะ รวมทั้งเด็กๆ ของเราอีกหลายคน

ครูอยากบอกว่า... 
ถ้าเราไม่เปิดโอกาสให้นักเรียนสวมบทบาทเป็นครู เราคงไม่มีโอกาสได้เห็นภาพสะท้อนของตัวเองขณะสอน
