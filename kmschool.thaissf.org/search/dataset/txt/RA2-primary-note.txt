
นอกห้องเรียนคือเวลาทำงานหนักของครู
ในห้องเรียนคือเวลาเรียนรู้ของนักเรียน
ครูณัฎฐสุดา  ดอนเส (ครูโน้ต)

ถึงครูโน้ตที่รัก
การสอนของฉันสดๆ ในปีที่ผ่านมา ฉันรู้สึกทุกข์ใจมากในการเขียนแผน ฟังข้อเสนอแนะจากอาจารย์รัชดา และเตรียมสื่อที่มากมาย แต่ฉันก็ผ่านกระบวนการเหล่านั้นมาได้อย่างทุกลักทุเล ถ้าเป็นนักกีฬาว่ายน้ำก็คงเกือบจมน้ำหลายครั้ง แต่การเตรียมการที่หนักก่อนเริ่มสอนนั้น ฉันเพิ่งรู้สึกว่ามีการพัฒนาภายในและออกดอกออกผลมาสู่ผู้เรียน
จริงสิ ฉันสอนวิทยาศาสตร์ ป.๔ นะ มีนักเรียน ๗๕ คน ๓ ห้องเรียน การเข้าสอนโดยมีสื่อเป็นตะกร้าเข้าไปทุกครั้ง หรือมีภาพติดกระดาน มีกิจกรรมให้นักเรียนได้ทดลองตรวจสอบอยู่เสมอ ทำให้ฉันได้ยินเสียงนักเรียนชายคนหนึ่ง (เชวู) สะท้อนความคิดออกมาว่า “ครูครับ ปีนี้ผมว่าผมได้ทดลองวิทย์มากมายเหลือเกิน แทบไม่มีคาบใดเลยที่ผมไม่ได้ทำการทดลอง” แฟนคลับเด็กผู้หญิงและเด็กผู้ชายก็ไม่แพ้กัน เขาเหล่านั้นตั้งตารอคาบวิทย์ และมักมีคำถามว่า “วันนี้ผม/หนูจะได้ทำกิจกรรมอะไรคะ” หรือแม้แต่ผู้ปกครองยังสะท้อนท้ายภาคเรียนว่า “ลูกชายผมบอกผมว่าเขาชอบวิทย์ที่ครูสอนมาก ครูสอนได้สนุกที่สุด” 
จากการอภิปรายแลกเปลี่ยนแนวคิดของวิทย์ ขอบอกว่า ป.๔ รุ่นนี้ไม่ธรรมดาเลยจริงๆ ตอบได้ตามที่คาดเดาไว้ หรือไม่ก็เกิน Concept ที่ตั้งไว้ด้วย
นี่ถึงเรียกว่า “นอกห้องเรียนเป็นเวลาหนักของครู ในห้องเรียนเป็นเวลาของการเรียนรู้ของนักเรียน”

ครูอยากบอกว่า... 
นอกห้องเรียนเป็นเวลาทำงานหนักของครู ที่ต้องอ่าน คิด เขียนแผน เตรียมสื่อ ทดลองก่อนสอน ทั้งฟังคำเสนอแนะจากผู้รู้ เพื่อให้ครูเท่าทันสถานการณ์ความรู้ที่ปรากฏตรงหน้า แล้วให้ในห้องเรียนเป็นเวลาแห่งการเรียนรู้ของนักเรียนอย่างแท้จริง
