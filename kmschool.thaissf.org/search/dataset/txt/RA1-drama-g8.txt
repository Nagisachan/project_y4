
โรงเรียนมัธยม (๔ หน้า)
เรียนรู้สาระวิชา สาระชีวิต ในมิติการทำละคร
กว่าจะเป็นละครหนึ่งเรื่องให้ได้ชมกัน คนทำละครต้องผ่านกระบวนการทำงานและอุปสรรคนานัปการ เพราะละครเป็นงานกลุ่มขนาดใหญ่ที่มีคนทำงานจำนวนมาก ประกอบไปด้วยหน้าที่หลากหลาย แล้วการทำละครที่มีทั้งสาระและความบันเทิงด้วยนั้นไม่ใช่เรื่องง่าย ยิ่งเป็นละครอิงประวัติศาสตร์ที่ต้องตระหนักถึงความถูกต้องของข้อมูล ความยากยิ่งเพิ่มขึ้น กระบวนการทำละครจึงเป็นงานยากที่ท้าทายศักยภาพคนทำงานไม่น้อย

ความล้มเหลวนำไปสู่การเรียนรู้ในค่ายละคร
จากโจทย์ “ทำไมโรงงานอุตสาหกรรมถึงตั้งอยู่ในบริเวณที่ราบภาคกลาง” ในหน่วยวิชาบูรณาการสังคมศึกษาและภูมิปัญญาภาษาไทย นักเรียนชั้น ม.๒ เลือกนำเสนอการเรียนรู้ในงานหยดน้ำแห่งความรู้ตอนปลายภาคเรียนที่ ๑ ปีการศึกษา ๒๕๕๕ ในรูปแบบละคร เพราะละครเป็นสื่อสาระและบันเทิงที่สนุกทั้งคนเล่นและคนดู โดยไม่ได้ฉุกคิดว่าพวกเขารู้เรื่องละครมากน้อยแค่ไหน
ครูอารีย์ จันทร์แย้ม ผู้ช่วยครูใหญ่ฝ่ายมัธยม และครูหน่วยวิชาบูรณาการสังคมศึกษาและภูมิปัญญาภาษาไทย เล่าถึงบรรยากาศการทำงานละครของนักเรียนในช่วงนั้นว่า นักเรียนทุกคนมีความตั้งใจและอยากมีส่วนร่วม แต่เนื่องจากไม่มีความรู้ด้านงานละคร จึงทำไปตามที่แต่ละคนเข้าใจ หลายคนรวมตัวช่วยกันเขียนบทอยู่หน้าคอมพิวเตอร์ บางคนเดินมาดูเพื่อนเขียนบทเป็นครั้งคราว ขณะที่อีกหลายคนไม่รู้ว่าจะทำอะไร แต่ก็นั่งอยู่ในห้อง ไม่ไปไหน เพราะอยากมีส่วนร่วม
“เราเห็นความตั้งใจของเขาที่ร่วมกันทำทั้งห้อง แต่เป็นลักษณะว่าใครทำได้ก็ทำ คนที่ไม่รู้ว่าจะทำอะไรก็วางบทบาทตัวเองไม่ถูก แต่เขาก็ไม่ไปไหน นั่งตรึงกันอยู่ในห้อง ซึ่งเป็นภาพที่แปลกมาก เพราะปกติถ้าให้ทำงานกลุ่มใหญ่แบบนี้ ภาพจะโกลาหลมาก แต่นี่เขาค่อนข้างเงียบ เพราะใจเขาไปด้วยกัน เพียงแต่เขาทำละครไม่เป็น”
การขาดความรู้และความเข้าใจส่งผลให้ละครตอนปลายภาคของพวกเขาไม่สนุกอย่างที่ตั้งใจ แต่ถึงกระนั้นครูอารีย์ก็มองเห็นถึงความตั้งใจของนักเรียนแต่ละคน และรู้ว่านักเรียนกลุ่มนี้มีความสนใจเรื่องละคร ในภาคเรียนต่อมา เมื่อนักเรียนเริ่มเรียนประวัติศาสตร์สมัยอยุธยา ครูอารีย์จึงวางแผนปลายทางการเรียนด้วยการนำเสนอความรู้ผ่านละครอิงประวัติศาสตร์เรื่องสุริโยไท โดยจะจัดค่ายละครให้นักเรียนได้เรียนรู้กระบวนการทำละครอย่างที่พวกเขาเคยร้องขอไว้
“เทอมที่แล้วนักเรียนเริ่มมาบอกว่า ครู หาคนมาสอนการแสดงให้เราหน่อย ครู เราอยากเรียนเขียนบท ได้ยินอย่างนี้แล้วเรายินดีมาก เพราะถ้าการเรียนรู้เกิดจากความต้องการของนักเรียน ก็เป็นเรื่องง่ายที่ครูจะพาเขาเรียนรู้  ตอนต้นภาคเรียนที่ ๒ เราก็แจ้งให้นักเรียนทราบว่าเขาจะต้องเรียนรู้เพื่อเข้าใจเรื่องราวประวัติศาสตร์สมัยอยุธยา แล้วสื่อการเรียนรู้ด้วยละครเรื่องสุริโยไทตอนปลายภาค โดยครูจะหาครูมาสอนการทำละครให้ พอมีเป้าหมายว่าจะได้เรียนและทำละคร เห็นได้ชัดว่านักเรียนเต็มที่กับการเรียนรู้มาก เขารู้สึกเป็นเจ้าของเรื่องราว เอานิยายเรื่องสุริโยไทมาอ่านก่อน ช่วยกันวางแผนการออกภาคสนามศึกษาประวัติศาสตร์ตามรอยนิยาย รวมทั้งทำพิธีกรรมขอบรมราชานุญาตต่อองค์พระมหากษัตริย์เพื่อทำละคร แล้วกลับมาสรุปการเรียนรู้และเขียนบทละครร่วมกันก่อนจะเข้าค่ายละคร"
ค่ายละคร “ปลูกฝันให้หยั่งราก ร่วมฝากละครให้ผลิใบ” จัดขึ้นเป็นระยะเวลา ๕ วัน ที่โรงเรียนรุ่งอรุณ เป็นช่วงเวลาที่นักเรียนชั้น ม.๒ ทุกคนได้มากินนอนและเรียนรู้การทำละครจากครูละครมืออาชีพ คือครูช่าง-ชนประคัลภ์ จันทร์เรือง และครูจากคณะละครมรดกใหม่ ทั้งการเขียนบท การแสดง และบทบาทหน้าที่ต่างๆ ของงานละคร ที่สำคัญคือการทำความเข้าใจในคุณค่าของละครที่ว่า ละครเป็นสื่อเชื่อมโยงระหว่างนักแสดงกับคนดู นักแสดงต้องเข้าใจเรื่องราว แล้วเอาเรื่องราวที่จะแสดงมาเปลี่ยนตัวเองก่อน จึงจะเชื่อมโยงไปสู่คนดูได้ เมื่อนักแสดง คนดู และเรื่องราว หลอมรวมเป็นหนึ่งเดียว เมื่อนั้นองค์ความรู้จะเกิดขึ้น
ความล้มเหลวของละครในภาคเรียนที่แล้ว ทำให้นักเรียนยอมรับฟังการบอกสอนและการแก้ไขจากครูละคร จนรู้และเข้าใจงานละครมากขึ้น มองเห็นว่าตัวเองจะมีส่วนร่วมได้อย่างไร ในบทบาทไหน เขียนบท กำกับ ทำฉากและเวที จัดหาเสื้อผ้า ดูแลเรื่องเสียงและแสง หรือเป็นนักแสดง โดยยึดเรื่องความเสียสละและความสามัคคีเป็นหลักในการทำงาน ตามแก่นเรื่องละครที่พวกเขาต้องการสื่อถึงความเสียสละของพระศรีสุริโยไท
“ตอนนั้นนักเรียนคนที่ได้รับเลือกให้ทำหน้าที่ผู้กำกับเกิดภาวะเครียดถึงกับไปแอบร้องไห้ เพราะบทบาทเขาต้องสอนและสั่งเพื่อนได้ แต่เพื่อนในห้องต่างคิดว่าตัวเองแน่ ไม่มีใครยอมฟัง ครูจึงต้องเข้ามาเป็นตัวกลาง ชี้ให้นักเรียนเห็นว่าผู้กำกับเป็นตำแหน่งที่ต้องเสียสละมาก ต้องเป็นผู้นำ แล้วเป็นเรื่องทุกข์มากที่บอกไปแล้วไม่มีใครฟัง ให้นักเรียนมองเห็นซึ่งกันและกัน เห็นความเสียสละของเพื่อน ไม่ใช่มองเห็นแต่บทบาทที่ตัวเองทำ พอได้คุยกัน เขาก็ร้องไห้ ปรับเปลี่ยนตัวเอง แล้วช่วยกันทำละครจนสำเร็จ”
ในงานหยดน้ำแห่งความรู้ตอนปลายภาคเรียนที่ ๒ ละครเรื่องสุริโยไทได้รับเสียงปรบมือกึกก้องจากคนดู และได้รับคำชื่นชมจากครูของคณะละครมรดกใหม่ว่า พวกเขาสามารถทำละครที่ทั้งสนุก ได้อารมณ์ และพาคนดูเข้าถึงคุณค่าหรือแก่นเรื่องที่ตั้งไว้ได้

ฝึกทักษะชีวิตที่บ้านเรียนละครมรดกใหม่ จ.เลย
ขณะกำลังสนุกกับการเรียนรู้ผ่านละคร ครูได้ใช้โอกาสนี้พานักเรียนไปเรียนรู้ทักษะชีวิตผ่านการเข้าค่ายละครที่บ้านเรียนละครมรดกใหม่ ณ บ้านแก่งปลาปก อำเภอปากชม จังหวัดเลย เป็นเวลา ๑๑ วัน
บ้านเรียนละครมรดกใหม่ตั้งอยู่ท่ามกลางธรรมชาติป่าเขา โรงละครเป็นลานดินกลางแจ้ง ห้องเรียนอยู่ตามร่มไม้ ห้องอาหารมีเพียงเสาและหลังคาคลุม แสงสว่างยามค่ำคืนมาจากแสงเทียนเพราะไม่มีไฟฟ้า ในแต่ละวันนักเรียนรุ่งอรุณจะใช้ชีวิตร่วมกับนักเรียนของบ้านเรียนละครมรดกใหม่ที่เป็นรุ่นพี่ ตื่นแต่เช้ามืดมาเข้าห้องเรียนฝึกพื้นฐานทักษะต่างๆ เช่น แม่ท่าแม่บท ร้องเพลง เล่นดนตรี ฝึกภาษาอังกฤษจากเรื่องราวธรรมชาติรอบตัว ฝึกเขียนและอ่านบันทึกประจำวัน ฝึกละคร ช่วยกันทำอาหารและการงานต่างๆ จากนั้นเข้าฐานเรียนรู้และฝึกซ้อมละคร
ไม่เพียงแต่ทักษะการทำละครที่เพิ่มพูนขึ้น แต่วิถีของบ้านเรียนละครมรดกใหม่ยังช่วยให้นักเรียนรู้จักปรับตัวอยู่กับความขาดแคลนและก้าวข้ามข้อติดขัดต่างๆ ครูอารีย์ที่ใช้ชีวิตอยู่กับนักเรียนตลอด ๑๑ วัน เผยถึงปัจจัยที่ทำให้นักเรียนเปลี่ยนแปลงว่า
“ความเป็นคนจริงของครูช่าง ความจริงจังของครูและนักเรียนของครูช่าง และความดิบของพื้นที่ที่ไม่มีอะไรเลย คือการจัดสถานการณ์จริงให้เผชิญ เป็นโอกาสให้นักเรียนได้ฝึกฝนตนเองเต็มที่ ทุกคนมีความสุขกับการเรียนรู้ เล่นเกม ทำกิจกรรมตามฐาน ทำงาน หาผักหาหญ้า ร้องเพลง ได้อยู่กับกระบวนการความเป็นพี่น้องของโรงเรียนครูช่าง ทำให้นักเรียนได้สลายตัวตนบางจุดและปลดเปลื้องความเป็นเด็กเมืองออกบ้าง ระยะเวลา ๑๑ วัน นานพอที่เขาจะรู้สึกว่าความทุกข์เป็นเรื่องธรรมดา เพราะเขาได้เจอความรักความผูกพันของคน และความตรงไปตรงมาของสถานที่และของผู้คน สิ่งที่เปลี่ยนแปลงไปอย่างเห็นได้ชัดเมื่อกลับมาโรงเรียน คือ นักเรียนกินง่าย อยู่ง่ายขึ้น ที่ผ่านมาถ้าเพื่อนลืมสั่งอาหารหรือทำอาหารไม่อร่อย เขาจะโวยวาย แต่เดี๋ยวนี้เขาไม่บ่นแล้ว บอกว่าเดี๋ยวเพื่อนเสียใจ”

เรียนรู้จากความสำเร็จ
นักเรียนผ่านค่ายละครมา ๒ ครั้ง มีความรู้และประสบการณ์งานละครมาพอสมควรแล้ว ในภาคเรียนที่ ๓ ครูจึงให้นักเรียนเรียนรู้ประวัติศาสตร์ผ่านการทำละครอีกครั้ง โดยให้นักเรียนทำหน้าที่เดิม แล้วจะประเมินให้คะแนนจากพัฒนาการและการเรียนรู้ด้วยตัวเองของแต่ละคน

(ล้อมกรอบ)กระบวนการทำละครอิงประวัติศาสตร์ของนักเรียนชั้น ม.๒/๑ ปีการศึกษา ๓/๒๕๕๕
ชมภาพยนตร์เรื่องขุนรองปลัดชูเพื่อสร้างแรงบันดาลใจ และวิเคราะห์ถึงหัวใจของบรรพบุรุษผู้รักษาแผ่นดินไทยไว้ให้ลูกหลาน - แต่งเพลงตามแก่นเรื่องละครเพื่อเชื่อมใจบรรพบุรุษกับใจนักเรียน - สืบค้นข้อมูลเชิงประวัติศาสตร์และภูมิศาสตร์ตามแก่นเรื่อง - ออกภาคสนามตามรอยประวัติศาสตร์ - นำเสนอข้อมูลเพื่อแลกเปลี่ยนเรียนรู้ - สืบค้นข้อมูลเพิ่มเติม - วางโครงเรื่องและเขียนบทละคร – ฝึกซ้อมและจัดเตรียมงานละคร – จัดแสดงละครเพื่อการแลกเปลี่ยนเรียนรู้

โจทย์ที่ครูโยนมาท้าทายให้นักเรียนได้ใช้ศักยภาพทำงานชิ้นใหญ่ คือการทำละครเรื่องสมเด็จพระนเรศวรมหาราช ในแก่นเรื่อง “การทำหน้าที่ของตนเอง” โดยศึกษาข้อมูลจากพงศาวดารเรื่องไทยรบพม่าและการออกภาคสนามตามรอยประวัติศาสตร์ที่พระบรมราชานุสาวรีย์สมเด็จพระนเรศวรมหาราช จ.กาญจนบุรี แต่ก่อนออกภาคสนาม ครูอารีย์ได้แจ้งโจทย์ใหม่ที่เป็นโจทย์ใหญ่แก่นักเรียน นั่นคือ ให้นักเรียนสลายกลุ่มที่มีอยู่ออกให้หมด
“เราเห็นปัญหาว่าเขาไม่ค่อยฟังกัน แบ่งกันเป็นกลุ่ม เวลาทำงานจะจับกลุ่มเดิมๆ ไม่ยอมสลายจากกัน เลยโยนโจทย์ให้ว่า ถ้าเขายังอยู่กันเป็นส่วนๆ แบบนี้ พวกเขาไม่มีทางทำละครสำเร็จได้ เพราะละครคือหนึ่งเดียว ทุกคนต้องพร้อมใจกันทำและไปด้วยกัน ปรากฏว่าเขายอมรับฟัง ซึ่งแปลกมาก เพราะที่ผ่านมาพอครูบอกปัญหา เขาจะมีข้ออ้าง ไม่ค่อยฟัง แต่แปลกมากที่ครั้งนี้เขายอมรับ ว่าเขาแบ่งกันเป็นกลุ่มเป็นก๊กจริงๆ แล้วก็ขอไปจัดการกันเอง จนในที่สุดเขาสามารถกระจายกลุ่มเดิมแล้วจัดกลุ่มทำงานกันใหม่หมด พร้อมทั้งอธิบายเหตุผลให้ครูฟังได้ว่า ในกลุ่มใหม่นี้ทำไมใครต้องอยู่กับใคร ใครจะช่วยเหลือใครได้บ้าง”
“ความเปลี่ยนแปลงครั้งนี้น่าจะเป็นผลมาจากความสำเร็จของละครเรื่องสุริโยไทในเทอมที่แล้ว เพราะแต่เดิมห้องนี้เขามีความรู้สึกว่าเขาทำละครกันไม่เก่งและเคยล้มเหลวมาแล้ว แต่เพราะเขาเปิดใจรับฟังการแก้ไขจากครูละคร ทำให้ละครของพวกเขาประสบความสำเร็จและได้รับการยอมรับ ครั้งนั้นเป็นความภาคภูมิใจร่วมเล็กๆ ที่เขาทำร่วมกันได้ และเป็นบทเรียนให้เขาเปิดใจรับฟังคำติเตือนของผู้อื่นมากขึ้น”
การสลายกลุ่มในครั้งนี้เป็นจุดเริ่มต้นให้นักเรียนก้าวออกจากมุมและกลุ่มของตนเองมาเรียนรู้จักเพื่อนในห้องมากขึ้น กำแพงที่เคยมีระหว่างกันค่อยๆ กร่อนลงมา จนกระทั่งทลายลงในที่สุดเมื่อเกิดความขัดแย้งระหว่างกันจนงานละครไม่คืบหน้า และพวกเขาตัดสินใจแก้ปัญหาด้วยการเปิดใจคุยกันอย่างตรงไปตรงมา
“ก่อนหน้านี้เราเคยเล่าให้เขาฟังว่ารุ่นพี่ชั้น ม.๖ สมัยอยู่กับครูอารีย์ เรามีวันเปิดสภาคุยกันตรงๆ คือ ยำกันเลย ใครคิดเห็นอย่างไรก็คุยกัน พี่ๆ เขาคุยกันเอง แต่ครูอยู่ด้วยเพื่อไม่ให้สถานการณ์รุนแรง และให้การคุยจบลงด้วยการเรียนรู้ระหว่างกัน วันหนึ่งเขาก็มาบอกว่าอยากเปิดใจคุยกันเองในห้อง เพราะไม่อย่างนั้นละครเขาต้องล่มแน่ๆ เราก็อนุญาต โดยให้หลักการคุยไว้ว่า เขาต้องฟังกัน ยอมรับซึ่งกันและกัน จริงใจต่อกัน มีเมตตาต่อกัน แล้วคุยให้จบในวงนี้ อย่าไปคุยนอกรอบ เขาก็รับฟัง วันนั้นเขามากันตรงเวลา ช่วยกันจัดโต๊ะเป็นวงประชุมเหมือนการประชุมผู้บริหาร ดูเอาจริงเอาจังมาก ซึ่งที่ผ่านมาแต่ละคนก็เจอปัญหาและเก็บสะสมกันมาสักระยะแล้ว พอคนแรกเริ่มเปิดตัวเอง คนอื่นๆ ก็ทยอยบอกความอัดอั้นตันใจของตัวเองบ้าง เป็นช่วงเวลาที่เขาได้ฝึกการเผชิญหน้าและแก้ปัญหากันตรงๆ ฝึกการทำเรื่องยากๆ เพราะไม่ใช่เรื่องง่ายที่จะพูดความรู้สึกออกมาตรงๆ ว่าฉันไม่ชอบเลยที่เธอทำแบบนี้ ที่เธอไม่ทำงาน เอาแต่เล่น ฉันรู้สึกว่าเพื่อนไม่ยอมรับฉัน ฉันเหงา เขาคุยกันทุกคนเลย พูดไปก็ร้องไห้กันไป ปิดห้องคุยกันอยู่ ๒ วันหลังเลิกเรียนตอนเย็น จนสุดท้ายเขาก็สรุปว่า เขาจะทำละครด้วยกัน”
สำหรับนักเรียนแล้วการเปิดใจคุยกันครั้งนี้นับเป็นประสบการณ์ใหม่ที่ทำให้พวกเขารู้จักและเข้าใจกันมากขึ้น  นักเรียนบางคนยอมรับว่าตอนแรกๆ ไม่กล้าพูด เพราะกลัวเพื่อนโกรธ แต่เมื่อเห็นเพื่อนๆ เริ่มเปิดใจพูดออกมาตรงๆ ขณะที่คนอื่นก็นิ่งฟัง ไม่มีการทะเลาะหรือลุกขึ้นมาว่ากัน ก็รู้สึกผ่อนคลายและกล้าพูดบอกความรู้สึกของตัวเองออกมา
“หนูไม่เคยเปิดใจคุยแบบนี้มาก่อน ตอนแรกเพื่อนก็บอกว่าให้เปิดใจคุยกันตรงๆ ให้ใช้เหตุผล ใครไม่พอใจอะไร รู้สึกอย่างไรก็พูดออกมา แต่ตอนนั้นหนูกลัว ก็ยังไม่กล้าพูด จนเห็นเพื่อนๆ เขาเริ่มพูดกันทีละคนๆ แล้วเขาก็ไม่ได้ทะเลาะกัน หนูก็เลยกล้าพูดบ้าง” นักเรียนคนหนึ่งเล่าความรู้สึกถึงการเปิดใจคุยกันในวันนั้น ขณะที่นักเรียนอีกคนบอกว่า
“ตอนนั้นงานค่อนข้างติดขัดเยอะ แม้ว่าบทจะเสร็จแล้ว แต่งานก็ยังไม่ไปไหน เกิดความไม่เข้าใจกัน ทะเลาะกัน เราก็เลยคิดว่าต้องมาปรับความเข้าใจกันเพื่อให้งานเดินไปได้ วันนั้นเราเปิดใจพูดคุยเรื่องที่ผ่านมาทั้งหมด อะไรที่เราทำไม่ดีต่อเพื่อน ออกมายอมรับ ออกมาขอโทษ ผมก็ออกมาขอโทษ คือบอกเรื่องที่เราทุกข์ใจให้เพื่อนฟัง บอกเพื่อนว่าเราพร้อมจะปรับเปลี่ยนตัว แล้วเพื่อนล่ะพร้อมหรือเปล่าที่จะปรับเปลี่ยนตัวเองเพื่อเข้ามารวมเป็นหนึ่งเดียวกัน ก็ปรับความเข้าใจกัน จนนำไปสู่ความเป็นหนึ่งเดียวของห้อง คือตอนนี้เราก็ยังมีความคิดเห็นขัดแย้งกันอยู่ แต่เราสามารถพูดคุยกันได้”
ผลจากการคุยกันวันนั้นทำให้งานละครที่เคยติดขัดสามารถเดินหน้าต่อไปได้ คนที่เคยน้อยใจว่าตนเองได้บทน้อยก็ปรับเปลี่ยนมุมมองใหม่ เข้าใจว่าทุกคนคือองค์ประกอบสำคัญที่จะทำให้ละครสมบูรณ์ ไม่ว่าจะตัวเอก ตัวรอง ตัวประกอบ คนอยู่หลังฉากหรือคนทำความสะอาดสถานที่ เพราะถ้าเอาตัวเอกไปเล่นคนเดียวกลางเวที ละครก็คงไม่สนุก ถ้าสถานที่ไม่สะอาด คงไม่มีใครมาดู ละครก็คงล่ม เพราะฉะนั้นทุกหน้าที่ล้วนมีความสำคัญ

เติบโตบนเส้นทางการทำละคร
การเปิดใจคุยกันในครั้งนั้นไม่เพียงสลายขั้วกลุ่มและสร้างความสัมพันธ์อันดีในหมู่นักเรียนเท่านั้น แต่ยังทำให้พวกเขารู้จักเพื่อนและเห็นความสำคัญของแต่ละคนมากขึ้น จนเกิดเป็นวิถีการทำงานละครของห้อง คือ การผลัดเปลี่ยนให้คนที่ไม่ค่อยมีบทบาทในห้องได้มารับบทเด่นเพื่อฝึกฝนตัวเอง แทนที่จะเลือกแต่คนเดิมๆ โดยดูตามความเหมาะสมและเห็นว่าเพื่อนน่าจะมีศักยภาพทำได้ เพียงแต่ยังไม่มีโอกาสเปิดศักยภาพของตัวเองออกมา ก็ใช้งานเป็นตัวช่วยพัฒนาศักยภาพและปรับแก้บุคลิกภาพหรือนิสัยบางอย่าง
ตัวอย่างเช่นนักเรียนที่รับบทเป็นสมเด็จพระนเรศวร แต่เดิมจะได้รับบทเล็กๆ ที่ไม่โดดเด่นมากนัก เพราะเพื่อนมองว่าเขาไม่ค่อยมีสมาธิกับงาน แต่มาครั้งนี้เพื่อนๆ มองเห็นศักยภาพของเขาว่าเป็นคนเข้มแข็ง เสียงดัง และแสดงได้ดี บวกกับรูปลักษณ์ภายนอกที่ผิวเข้ม เหมาะจะเป็นพระองค์ดำ จึงตกลงให้เขาแสดงเป็นพระนเรศวร บทเด่นที่สุดของเรื่อง การได้รับบทสำคัญกระตุ้นให้เขาตั้งใจท่องบทและฝึกซ้อมการแสดง จนแสดงออกมาได้ดีสมบทบาทและได้รับการยอมรับจากเพื่อนๆ มากขึ้น โดยเฉพาะในเรื่องการมีสมาธิและมีความรับผิดชอบกับงานมากขึ้น
เช่นเดียวกับนักเรียนคนอื่นๆ ที่ได้พัฒนาตัวเองและเติบโตขึ้นจากการทำละครในครั้งนี้ ครูอารีย์เล่าว่านักเรียนที่เคยขาดความเชื่อมั่นก็กล้าแสดงออกมากขึ้น คนที่ไม่ค่อยมีบทบาทก็สามารถก้าวขึ้นมาทำงานสำคัญและเป็นที่ยอมรับของเพื่อนมากขึ้น คนที่แต่เดิมไม่ค่อยโดดเด่นก็เปลี่ยนมาเป็นผู้นำ หลายคนมีความรับผิดชอบ มีวินัยมากขึ้น นักเรียนหลายคนมีผลการเรียนดีขึ้นอย่างเห็นได้ชัด เพราะเหมือนการทำงานละครช่วยเปิดศักยภาพของเขา ที่สำคัญคือนักเรียนสามารถเชื่อมโยงแก่นเรื่องของละครมาสู่ตัวเองได้
“แก่นของละครเรื่องสมเด็จพระนเรศวรที่นักเรียนวางไว้ คือ การรู้หน้าที่ของตนเอง เขาก็พยายามเอาแก่นนี้มาใช้กับตัวเอง เขาวางแผนและทำงานละครกันเองทั้งหมด ครูเป็นแค่ที่ปรึกษา จนกระทั่งสัปดาห์สุดท้ายก่อนแสดง นักเรียนก็มาบอกว่าพวกเขาอยากเข้าค่ายละครที่โรงเรียน เป็นค่าย ๓ วัน ๒ คืน เขาคงเห็นว่าตอนเข้าค่ายกับครูละครในเทอมก่อนแล้วประสบความสำเร็จ เราก็อนุญาต แต่ตั้งเงื่อนไขว่าเขาต้องเป็นเจ้าของเรื่องนี้ ให้เขาไปทำจดหมายขออนุญาตเข้าค่ายมาให้เป็นกิจจะลักษณะ ซึ่งเขากระตือรือร้นกันมาก จนกระทั่งจัดค่ายซ้อมละครขึ้นมาได้ แล้วเขาก็จัดการฝึกซ้อมกันเอง เราแค่เข้ามาช่วยดูและอยู่เป็นที่ปรึกษา”
ด.ช.วรรณ ธรรมร่มดี หัวหน้าโครงการเข้าค่ายละครเล่าว่า เพื่อนในห้องคิดจัดค่ายละครขึ้นมาเพื่อให้ทุกคนได้มีเวลาซ้อมละครด้วยกันเต็มที่ จึงช่วยกันร่างจดหมายขออนุญาตครูและผู้ปกครองตามที่ครูอารีย์แนะนำ โดยในจดหมายระบุวัตถุประสงค์ ตารางเวลาการทำงาน และค่าใช้จ่าย (อาหาร) ไว้ด้วย ซึ่งได้รับการสนับสนุนจากครูและผู้ปกครองทุกคน ทำให้งานละครมีความก้าวหน้าและมีประสิทธิภาพกว่าที่คิดไว้มาก
“ก่อนหน้านี้ผมไม่ค่อยกล้าแสดงออก รับผิดชอบแต่งานเล็กๆ เล่นบทเล็กๆ ถ้าบทที่ต้องออกเยอะก็ปฏิเสธเพราะไม่กล้า แต่เทอม ๓ ครูอารีย์ให้โจทย์ว่าให้อ่านเรื่องไทยรบพม่า ผมก็ไปซื้อมาอ่านจนจบเพราะชอบศึกษาประวัติศาสตร์ พอเพื่อนเห็นว่าผมเข้าใจเรื่องราวก็ชวนมาช่วยเขียนบท กำกับฉาก ทำเสื้อผ้า และแสดงบทที่มีบทพูดมากขึ้น ทำให้ผมค่อยๆ เข้าไปมีส่วนร่วมกับการทำละครมากขึ้น แล้วการทำละครก็ช่วยพัฒนาผม ทำให้ผมกล้าแสดงออก กล้าแสดงความเห็น กล้าตัดสินใจ ซึ่งเป็นการพัฒนาโดยที่เราไม่รู้ตัว มารู้อีกทีคือเราเปลี่ยนไปแล้ว ผมว่าน่าจะเป็นเพราะผมได้รับหน้าที่สำคัญและเป็นที่ยอมรับของเพื่อนมากขึ้น ทำให้ผมรู้สึกว่าควรรับผิดชอบให้มากขึ้น และเปิดกว้างรับฟังความคิดเห็นของคนอื่นมากขึ้น คิดว่าถ้าเราทำงานที่เพื่อนมอบหมายให้ดียิ่งกว่าที่เพื่อนคิดไว้ เพื่อนจะดีใจ แล้วเพื่อนก็จะเชื่อถือเรา เลยทำให้ผมค่อยๆ พัฒนาตัวเองขึ้นมา”
“สำหรับผมแล้ว ละครช่วยฝึกความรับผิดชอบ สร้างความเป็นผู้ใหญ่ และความเป็นผู้นำ ขั้นแรกต้องเป็นผู้นำจิตใจตัวเอง คือ นำใจที่จะคิดออกนอกกรอบ คิดพัฒนาตนเองให้เดินหน้าไปเรื่อยๆ สอง ฝึกความสามัคคี คือ ทุกคนมีหน้าที่รับผิดชอบร่วมกัน เราต้องทำหน้าที่ของเราให้ดีที่สุด เพื่อให้งานส่วนรวมออกมาดีที่สุด เหมือนพลเมืองที่มีหน้าที่ ละครก็มีหน้าที่ของแต่ละคนที่ต้องรับผิดชอบ สุดท้ายคือ การยอมรับกัน ยอมรับในความผิดพลาดที่เกิดขึ้น แล้วนำมาพัฒนาในครั้งต่อไป”
ด.ญ.กมลมาศ จิตตประมวลบุญ บอกว่า การทำละครทำให้เพื่อนในห้องสามัคคีกันมากขึ้น จากที่เคยแบ่งแยกกันเป็นกลุ่มก็สามารถมารวมกันได้ ได้เรียนรู้การแลกเปลี่ยนความคิดเห็นซึ่งกันและกัน ฝึกความอดทน ความมีวินัย และการแก้ไขปัญหาเฉพาะหน้า และที่สำคัญคือ การแสดงละครทำให้ตนกล้าแสดงออกมากขึ้น
“ก่อนหน้านี้หนูเป็นคนขี้อาย ไม่กล้าแสดงออก แต่เพราะบทที่ได้รับบังคับให้หนูต้องพูดเสียงดังเพื่อให้คนที่อยู่ข้างหลังได้ยิน บังคับให้ต้องกล้าแสดงออก ซึ่งเป็นบทที่เพื่อนเลือกให้ คิดว่าเพื่อนคงอยากให้เราได้ฝึกฝนเรื่องนี้ แล้วหนูก็อยากฝึกตัวเองให้กล้าแสดงออกมากขึ้นด้วย เพราะการเรียนที่นี่ต้องนำเสนอเยอะ เลยยอมเล่น แล้วก็ช่วยได้จริงๆ ตอนนี้หนูรู้สึกว่าตัวเองมีความมั่นใจมากขึ้น กล้าพูดนำเสนอมากขึ้นค่ะ”

ในงานหยดน้ำแห่งความรู้ตอนปลายปีการศึกษา ๒๕๕๕ นักเรียนทุกคนช่วยกันทำละครอิงประวัติศาสตร์เรื่องสมเด็จพระนเรศวรมหาราชออกมาอย่างยิ่งใหญ่ ทั้งการแสดงที่สมบทบาท ฉากที่สวยงาม แสงและดนตรีที่สร้างอารมณ์ร่วม ยิ่งไปกว่านั้นคือความร่วมแรงร่วมใจกันของนักเรียนทุกคนที่รวมเป็นหนึ่งเดียวเพื่อละครเรื่องนี้ คุณค่าของการทำละครจึงไม่ใช่เพียงผลงานการแสดงที่ปรากฏต่อผู้ชม หากคือศักยภาพและทักษะชีวิตที่ปรากฏอยู่ในตัวนักเรียนทุกคนตลอดเส้นทางการทำละครเรื่องนี้

(ล้อมกรอบ)
นักเรียนได้เรียนรู้ เพราะครูไว้วางใจ
ครูอารีย์ จันทร์แย้ม ผู้ช่วยครูใหญ่ฝ่ายมัธยม
“การเป็นครูประจำชั้นทำให้เราได้อยู่กับนักเรียนตลอด แล้วมองเห็นนักเรียนแต่ละคนชัด ความใกล้ชิดกันทำให้เราได้ทำบทบาทครู คือ เสริมจุดดีและแก้จุดด้อยของนักเรียนแต่ละคน ดังนั้นครูต้องดูนักเรียนให้ออกว่าความสามารถเขาอยู่ตรงไหน จุดดี จุดด้อยเขาคืออะไร แล้วใช้เขาให้ตรงกับศักยภาพที่เขามีหรือเป็น แล้วจากเหตุการณ์การเปิดใจคุยกันทำให้เราได้เรียนรู้ว่า การที่ครูไว้วางใจนักเรียน ให้เกียรติเขา มองเขาอย่างผู้ใหญ่คนหนึ่ง เขาจะดึงศักยภาพออกมาใช้และจัดการงานต่างๆ ได้ หรือหากมีปัญหา เขาก็วางใจที่จะมาปรึกษาครู เห็นเลยว่านักเรียนเขาเติบโตและมีวุฒิภาวะมากขึ้น เพราะจริงๆ แล้วนักเรียนเขาอยู่ด้วยกันตลอด เขามองเห็นกันชัด แล้วเขาก็มีทักษะในการแก้ปัญหาอยู่แล้ว ครูเพียงเปิดพื้นที่ เปิดโอกาส แล้วคอยให้คำแนะนำ ช่วยให้เขามั่นใจว่าสิ่งที่เขาทำนั้นถูกต้องแล้ว แล้วเขาจะพัฒนาไปเรื่อยๆ”
