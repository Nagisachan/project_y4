
พลังแห่งความเชื่อใจ กำลังใจ
มีค่าสำหรับเด็กๆ เสมอ
ครูวุฒิภา  สว่างสุข (ครูบัว)

จดหมายถึงบัว
หลายครั้งและดูเหมือนบ่อยมากๆ ที่เด็กๆ มักจะเรียกให้เราดูในสิ่งที่เขาทำ  เรื่องบางเรื่องเราคิดในใจว่าจะเรียกให้ดูทำไมหนอ ครูเห็นแบบนี้อยู่บ่อยๆ เช่น เวลาที่เด็กปีนโหนเชือกในชั่วโมงมวยไทย เด็กโหนบาร์ตอนเล่นอิสระ หรือแม้กระทั่งก่อกองทรายได้สูงเพียงไม่กี่เซนติเมตร  ทุกครั้งที่เด็กๆ เรียกให้ดู 
“ครูบัว ดูหนูสิ หนูปีนได้แล้ว” 
“ครูบัวดูหนูสิ หนูทำได้” 
ทุกครั้งที่ได้ยินเสียงเรียก แล้วเราหันไปมอง เด็กจะส่งยิ้มให้โดยมีนัยยะอย่างภาคภูมิใจ เราก็จะส่งยิ้มกลับไปให้ แล้วพูดว่า “โอ้โห เก่งมากเลย ทำได้ยังไงเนี่ย” ทุกครั้งที่เราพูดแบบนี้ รอยยิ้มของเด็กจะกว้างขึ้นทันที  แล้วทำซ้ำๆ เพื่อให้เราเห็น
กลับมานึกดู จากคำถามที่เราสงสัยก็เริ่มได้คำตอบเล็กๆ อย่างน้อยเราสนใจเขาอยู่นะ เรายังมีเด็กอยู่ในสายตา และเด็กๆ ก็ยังมีครูบัวอยู่ในความนึกคิดของเขาเสมอ  
มีเด็กที่ไม่เคยกล้าโหนบาร์ทั้งที่เป็นพี่โต  เราบอกเขาว่า ไหนหนูลองทำดูสิ  ครูเชื่อว่าหนูทำได้นะ เขาเริ่มลองโหนและตกตั้งแต่จะเอื้อมขึ้นขั้นที่สอง  เราบอกเขาว่า “โห นี่เป็นครั้งแรกยังพลังเยอะขนาดนี้ แล้วครั้งต่อไปจะเป็นอย่างไงนะเนี่ย  ครูยังปีนได้ขั้นเดียวเลยนะตอนนี้”  เด็กคนนั้นก็หันกลับไปโหนบาร์และพยายามมากขึ้นๆ 
พลังแห่งความเชื่อใจและกำลังใจเป็นสิ่งมีค่าสำหรับพวกเขาจริงๆ  
ฟังเสียงหัวใจของพวกเขาต่อไปนะ


ครูอยากบอกว่า...
เด็กๆ มีครูอยู่ในสายตาและในความนึกคิดของเขาเสมอ  กำลังใจเป็นสิ่งมีค่าสำหรับพวกเขาจริงๆ


