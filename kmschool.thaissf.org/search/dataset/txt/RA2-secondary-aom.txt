
ครูผู้เรียนรู้ไปกับนักเรียน
ครูศิริพร  รัตนพานิช (ครูอ้อม)

ถึงครูอ้อม
ปีที่ผ่านมาเรื่องที่สนุกที่สุดของฉัน คือการทำขนมฝอยทอง ทองหยอดกับ หิมะ เน และเม็ดทราย  นักเรียนทั้ง ๓ คนนี้เทอมแรกคุยกันมากเหลือเกิน  วันที่ทำขนมเป็นวันที่หิมะ เน เม็ดทรายดูร่าเริงมาก วันนั้นป้าเสริมสอนทำขนม นักเรียนมากันตั้งแต่เช้าเพื่อเตรียมแยกไข่แดงออกจากไข่ขาว  ฉันลงไปดูตอนพัก ข้าวของถูกจัดวางอย่างเป็นระเบียบ นักเรียนดูกระตือรือร้นเป็นอย่างมาก  พอถึงเวลาทำขนมพวกเธอลงมาก่อนฉันเสียอีก   ระหว่างทำขนมเม็ดทรายยืนตีแป้งขนมทองหยอดอยู่เกือบ ๑ ชั่วโมง โดยไม่มีคำบ่นเลยสักคำ ใครหยอดได้เป็นตัวก็จะมีเสียงเฮขึ้นทีหนึ่ง   เรื่องราวในวันนั้นทำให้ฉันมองนักเรียนกลุ่มนี้เปลี่ยนไป  พวกเธอไม่ใช่พวกหยิบโหย่ง เวลาตั้งใจทำก็ทำได้ดี  หลังจากวันนั้นนักเรียนกลุ่มนี้ฟังฉันมากขึ้น  บอกกล่าวอะไรก็ง่ายขึ้น ฉันลองมองย้อนดูตัวเองเหมือนกันว่าทำไมวันนั้นฉันมีความสุข  ฉันพบว่าเพราะว่าวันนั้นฉันไม่ได้วางท่าเป็นครูจริงจัง  ฉันทำตัวเป็นผู้ที่เรียนรู้ไปกับพวกเขา 
การทำขนมครั้งนี้เกิดจากการเรียนรู้เรื่องราวต่างๆ ในอาณาจักรอยุธยา  แล้วนักเรียนก็เลือกเรื่องราวที่ตนเองสนใจ สืบค้นที่มาที่ไป ปฏิบัติจนตนเองทำได้จริง  เป็นผู้สืบสานภูมิปัญญาของบรรพบุรุษ และทำเป็นแผ่นพับนำเสนอความรู้สิ่งที่ตนเองได้เรียนรู้  งานแผ่นพับชิ้นนี้หิมะส่งงานก่อนเวลาซึ่งเป็นความเปลี่ยนแปลงของหิมะที่ฉันดีใจมาก
เรื่องนี้เกิดขึ้นตอนปลายเทอม ๒ พอเข้าเทอม ๓ นักเรียนกลุ่มนี้ก็ส่งงานได้ตรงเวลามากขึ้น  ดูมีส่วนร่วมในการเรียนรู้ในห้องมากขึ้น และในวันสุดท้ายพวกเธอก็เป็นกลุ่มสุดท้ายที่ออกจากห้อง  พวกเธอช่วยกันเก็บขยะและปิดหน้าต่าง  ขอบคุณพวกเธอมากๆ วันนี้ฉันไปก่อนนะ  แล้วจะเขียนมาเล่าให้อ่านกันใหม่

ครูอยากบอกว่า...
ฉันลองมองย้อนดูตัวเองเหมือนกันว่าทำไมวันนั้นฉันมีความสุข  ฉันพบว่าเพราะว่าวันนั้นฉันไม่ได้วางท่าเป็นครูจริงจัง  ฉันทำตัวเป็นผู้ที่เรียนรู้ไปกับพวกเขา


