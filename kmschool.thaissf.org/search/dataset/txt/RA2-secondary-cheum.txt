
จากเห่ชมปลาถึงสป(ล)าเก็ตตีปลานวลจันทร์
ครูบุญญรัชฎ์ สาลี (ครูเฉิม)
ถึงครูเฉิม  ที่คิดถึง
เทอมที่ผ่านมาผมสอนนักเรียนของผมเรื่องกาพย์เห่ชมปลาของเจ้าฟ้ากุ้งที่ผมรักและซาบซึ้งในพระนิพนธ์ของพระองค์ท่าน  ผมเชื่อว่าการเรียนกาพย์เห่นี้จะทำให้นักเรียนเข้าถึงอรรถรสและความงามของภาษา   เท่าที่ผมเคยสอนมาหลายๆรุ่นก็ประสบผลดี   แต่ก็ไม่ได้มีโอกาสสอนมาหลายปีแล้ว 
ตอนแรกผมไม่มั่นใจนักว่า กาพย์เห่ชมปลาจะเป็นที่จับใจของนักเรียนไหม  ใจลึกๆ อยากจะสอนชมนก ชมไม้ เห่ครวญ มากกว่า แต่เมื่อวิชาบูรณาการสอนเรื่องปลา ผมจึงต้องสอนกาพย์เห่ชมปลา  การเห่น่าจะเป็นสิ่งที่ยากที่สุดแล้วในการสอนเด็ก  เพราะเป็นทำนองโบราณ เด็กๆยุคนี้คงไม่สนใจ คงจะเชยมากๆ  ผมคิดว่าแค่อ่านออกเสียงคงพอแล้วมั้ง   
แต่วันหนึ่งจู่ๆ ผมก็คิดว่าวันนี้เราต้องไปร่วมชุมนุมกับ กปปส. ถ้าเราเป็นอะไรไป  เราจะไม่มีโอกาสสอนสิ่งที่เรารักที่สุด เราถนัดที่สุดแก่นักเรียน   ผมเลยตัดสินใจสอนอ่านเห่  โดยที่ไม่ได้หวังผล ไม่ได้คาดหวังจากเด็กมากนัก นักเรียนตอบรับบ้าง ไม่ได้ดีอะไรอย่างที่คิดไว้  แต่ผมก็ดีใจแล้วที่ได้สอน  ได้เผยแพร่งานของเจ้าฟ้ากุ้ง กวีที่เป็นไอดอลของผม  
ทีนี้ผมและนักเรียนได้ไปภาคสนาม และได้ไปเจอปลานวลจันทร์ ชื่อปลาของกาพย์บทที่ ๒ ที่พูดถึงว่า  

นวลจันทร์เป็นนวลจริง เจ้างามพริ้งยิ่งนวลปลา 
คางเบือนเบือนหน้ามาไม่งามเท่าเจ้าเบือนชาย

ปรากฏว่านักเรียนจำได้  เป็นประสบการณ์ตรงของพวกเขาที่เจอปลาจากกาพย์เห่สมัยโบราณอยู่ในปัจจุบันด้วย   นักเรียนก็ร้องเห่กันใหญ่ ร้องผิดบ้างถูกบ้าง  แม้แต่นักเรียนที่ไม่ค่อยชอบอย่างศศิน  ก็ร้องเห่ลั่นรถตู้  ผมเองก็ดีใจมากที่ได้เห็นปลานวลจันทร์ทั้งในบทกวีและตัวจริงๆ ของมัน  มันสวยมากจริงๆ เกล็ดเป็นสีอร่ามงามเหมือนสีพระจันทร์
นักเรียนกลุ่มหนึ่งประทับใจขนาดที่เลือกปลานวลจันทร์มาทำสปาเก็ตตีในงานหยดน้ำเทศกาลกินปลา คือ สปลาเก็ตตีปลานวลจันทร์ (นักเรียนกลุ่มนี้ตั้งชื่อสปลาเก็ตตี ด้วยการเลียนคำปา-ปลา เพราะนำเนื้อปลานวลจันทร์มาทำ)  และผมยังได้ให้นักเรียนเขียนกาพย์เห่ชมสิ่งที่เขาชอบ ในยุคสมัยของเขา   ปรากฏว่าพวกเขาก็เขียนเห่ออกมาได้ดีมาก   น่าพอใจยิ่ง
ผมคิดว่าผมตัดสินใจถูกต้องแล้ว แม้จะลังเล ไม่มั่นใจในตอนแรก ที่กล้าก้าวข้ามนำเรื่องที่ดูไม่ทันสมัย แต่มีคุณค่า มีคุณความงามของภาษามาสอนนักเรียน  ผมเชื่อว่านักเรียนจะประทับใจ  จดจำปลานวลจันทร์ได้ตลอดไป และซึมซับความงามของภาษาไว้ในตัวพวกเขาบ้าง       

ครูอยากบอกว่า...
การที่ครูเชื่อมั่นในตนเอง กล้าที่จะทำในสิ่งที่เรารัก เราชอบ และเราถนัด โดยเราเชื่อมั่นว่าสิ่งนั้นมีคุณค่ามากพอ  เด็กๆเองก็พร้อมจะเรียนรู้ไปกับเรา และเรียนรู้ได้มากว่าที่เราคิดไว้เสียอีก
