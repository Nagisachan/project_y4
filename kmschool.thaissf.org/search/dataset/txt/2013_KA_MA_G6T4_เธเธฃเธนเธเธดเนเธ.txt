
ประโยชน์อนันต์  สารบัญเพลินเพลิน (ครูกิ๊บ)
เหตุใดจึงมีสารบัญ ?
จากวาระการประชุม KM ในภาควิริยะ ทีมคณิตศาสตร์ได้รับโจทย์การตั้งเป้าหมายของทีมที่จะทำร่วมกัน เราได้ข้อสรุปในการตั้งเป้าหมายของทีมไว้ ๓ ข้อ ซึ่งครูกิ๊บขอหยิบประเด็น " การเขียนสารบัญ " เพื่อบอกเล่าเรื่องราวดีๆที่เกิดขึ้นผ่านเรื่องนี้นะคะ
การตั้งประเด็นการเขียนสารบัญเป็นความคิดริเริ่มจากครูม่อน ครูผู้สอนคณิตศาสตร์ชั้น ๔ เนื่องจากครูม่อนพบว่าในคาบเรียนเมื่อมีการพูดถึงเนื้อหาที่ได้เรียนรู้ที่ได้เรียนไป หากเป็นเรื่องที่เรียนผ่านมาสักพักแล้ว นักเรียนจะต้องใช้เวลาในการค้นหานานจึงจะพบ ครูม่อนจึงคิดหาวิธีที่จะช่วยกระชับเวลาให้เร็วขึ้นผ่านเครื่องมือ การใช้สารบัญ เพราะจะช่วยให้นักเรียนได้ให้ความสำคัญกับเนื้อหาที่เรียน อีกทั้งยังช่วยเพิ่มการทำงานอย่างเป็นระบบมากขึ้น เมื่อทีมได้รับฟังก็รู้สึกเห็นด้วยกับครูม่อน และได้ช่วยกันเพิ่มเติมประโยชน์จากการใช้สารบัญ เช่น เพื่อการอ่านทบทวน นักเรียนสามารถใช้สารบัญเพื่อเปิดดูเนื้อหาที่จะอ่านทวนได้เลย 
สร้างสรรค์สารบัญ...ผ่านการเรียนรู้
จากข้อสรุปของทีมที่นำมาสู่การเขียนสารบัญ ในคาบแรกของการเรียนวิชาคณิตศาสตร์ครูได้ชี้แจงกับนักเรียนในเรื่องของการทำสารบัญ โดยครูได้ให้นักเรียนแลกเปลี่ยนความคิดเห็นในการออกแบบร่างของการทำสารบัญ สิ่งแรกก่อนที่จะออกแบบร่างครูได้ตั้งคำถามกับนักเรียนก่อนว่า สารบัญคืออะไร ซึ่งคำถามนี้นักเรียนได้ให้ความหมายได้อย่างถูกต้อง ทำให้ครูทราบว่านักเรียนพอมีพื้นความรู้เกี่ยวกับเรื่องนี้พอสมควร จากนั้นครูตั้งคำถามต่อว่า " องค์ประกอบของสารบัญมีอะไรบ้าง" ซึ่งนักเรียนตอบว่า หัวข้อ/เรื่อง และหน้า จากนั้นครูให้นักเรียนเขียนแบบสารบัญลงในสมุดบันทึกความรู้ของตนเอง จากนั้นนักเรียนได้เขียนลำดับเลขหน้า ซึ่งแต่ละคนเมื่อเขียนเสร็จก็จะมีการตรวจสอบกับเพื่อนในห้องว่าได้จำนวนหน้าเท่าไร เพื่อดูความถูกต้อง
มีสารบัญ....ดีอย่างไร
จากการที่นักเรียนได้ทำสารบัญ ในสายตาของครูผู้สอนเห็นว่านักเรียนมีการจัดระบบการทำงานที่เป็นระเบียบ เขียนด้วยตัวบรรจงมากขึ้น เมื่อเรียนเรื่องใหม่นักเรียนหลายคนจะรู้เลยว่าต้องเขียนสารบัญในหัวข้อที่กำลังจะได้เรียนรู้ทันทีโดยไม่ต้องให้ครูพูดเตือน นอกจากนี้ยังทำให้นักเรียนสามารถอ่านทวนเนื้อหาที่เรียนในแต่ละเรื่องได้ง่ายโดยใช้สารบัญเพื่อดูหัวข้อเรื่องแล้วไปเปิดหน้าสมุดที่ต้องการได้เลย รวมถึงเมื่อมีการย้อนทวนในห้องเรียน นักเรียนก็สามารถเปิดดูเนื้อหาที่เรียนไปแล้วได้อย่างรวดเร็ว 
