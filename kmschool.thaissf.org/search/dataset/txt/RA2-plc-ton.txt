
การเรียนรู้เริ่มต้นเมื่อสนใจ
ครูอมร รักษาทรัพย์ (ครูต้น)
ถึงต้นเพื่อนรัก
เรามีเรื่องสนุกๆ มาเล่าให้นายฟัง เป็นเรื่องเกี่ยวกับนักเรียนชั้น ม.ปลายที่เราสอนอยู่ นักเรียนกลุ่มนี้เขาอยากเล่นวอลเลย์บอล สงสัยน่าจะมาจากทีมวอลเลย์บอลหญิงไทยที่กำลังดัง เรื่องมันมีอยู่ว่านักเรียนกลุ่มนี้เขาอยากตบเป็น คือตบลูกวอลเลย์บอลนะ เราก็เลยบอกว่าก่อนจะตบเป็นมันต้องตั้งเป็น (Under) เซตเป็น (Set) ก่อน อยู่ๆ จะมาตบเลยมันทำไม่ได้ อีกอย่างถ้ากำลังขาไม่ดี กระโดดไม่สูง กำลังไหล่ไม่มีก็ตบไม่แรง ตบไม่ผ่านตาข่าย นักเรียนก็เลยถามเราว่าต้องฝึกยังไง ทีนี้ก็เข้าทางเราเลย เราก็เลยแสดงให้ดูแบบจัดเต็ม นักเรียนเห็นบอก “ครูโดดแรงจัง...ครูโดดสูงจัง...ทำยังไงครับ ผมโดดยังไงก็ตบไม่โดน” เราก็เลยเริ่มจัดแบบฝึกมาให้ ตอนแรกคิดว่านักเรียนเขาคงไม่เอา ที่ไหนได้ เขาตั้งใจกันมาก ให้วิ่งก็วิ่ง ให้กระโดดก็กระโดด 
คราวนี้พอฝึกมากขึ้นก็เริ่มมีทักษะที่แน่นขึ้น เราก็สอนทักษะที่สูงขึ้น เช่น การตบลูก A คือการตีบอลเร็ว มันยากอยู่ ๒ จุด คือ คนเซตต้องเซตให้เข้ามือเพื่อนและไม่สูงเกินไป เอาแค่สูงกว่าตาข่ายไม่เกิน ๑ ฟุต คนตบต้องกระโดดจังหวะเดียวกันกับตอนที่เพื่อนเซต แล้วตบบอลจังหวะที่ลูกกำลังลอยขึ้น จังหวะมันถึงจะพอดี พอให้ฝึกนะ นักเรียนชอบกันใหญ่ มีหลายคนทำได้ด้วย คราวนี้ก็เริ่มมันน่ะสิ เริ่มอยากลองของ นักเรียนเขามาบอกเราว่าอยากแข่ง เราก็จัดให้ เอาทีมครูที่เล่นวอลเลย์บอลมาแข่งให้ รู้ไหมผลออกมาเป็นยังไง นักเรียนสู้ครูไม่ได้ ครูเก๋ากว่า 
เราก็เลยมาคุยกับนักเรียน โดยเริ่มถามว่าเสียใจไหมที่แพ้ เขาบอกว่าไม่เลย  สนุกมากกว่า เราก็ถามต่อว่าแพ้ตรงไหน เขาบอกว่ามันตื่นเต้น เล่นลนไปหมด บางทีลูกง่ายก็เล่นเกร็งเกินไป ถ้าได้ซ้อมมากกว่านี้น่าจะเล่นได้ดีกว่านี้ เราก็ถามต่อว่าอยากฟังความเห็นของครูไหม พวกเขาก็บอกว่าอยากฟังมาก เราก็คิดในใจ เข้าทางเราอีกแล้ว เราก็เริ่มเลย โดยบอกว่าเวลาเล่นต้องให้เสียงกัน ต้องบอกกัน เวลาเล่นทีมทุกคนมีหน้าที่ คนตั้งบอลแรกต้องพร้อม คนเซตก็ต้องพร้อมรับบอลต่อ คนตบก็พร้อมตบ ถ้าตบไม่ได้ก็ต้องไม่ให้ลูกเสีย คนรองบอลก็ต้องคอยรองบอลถ้าเพื่อนตบแล้วติดบล็อก แล้วอีกอย่างนะ วอลเลย์บอลมันเล่นเป็นทีม เก่งคนเดียวเล่นไม่ได้ เพราะคนที่จะตบได้แสดงว่ามีคนเซตมาให้ คนที่เซตได้แสดงว่ามีเพื่อนตั้งบอลแรกให้ แล้วที่สำคัญอีกอย่าง เล่นวอลเลย์บอลอย่าเหม่อมัวแต่มองบอล ต้องตื่นตัวตลอดเวลา เพราะบอลมันลอยอยู่กลางอากาศ ดังนั้นเวลาซ้อมให้เคลื่อนที่ ให้วิ่ง ให้กระโดด ต้องทำ อย่าอู้ เพราะมันใช้ได้จริงตอนแข่ง 
เชื่อไหม นักเรียนฟังกันนิ่งเลย เราก็ชักเอ๊ะยังไง พูดเยอะไปไหม เราก็เลยถามนักเรียนว่าที่ครูบอกไปเข้าใจไหม โอเคหรือเปล่า นักเรียนเขาก็ตอบกลับมาว่า “มันก็จริงอย่างที่ครูพูด... พวกเราคงต้องซ้อมกันอีกเยอะ... แต่ผมก็อยากแข่งกับทีมครูอีก” เราก็เลยบอกว่าตกลง แต่ต้องซ้อมให้มากกว่านี้นะ จะได้สู้กับทีมครูเขาได้
ก็อย่างที่เล่า สอนตั้งแต่ Under Ball ไม่ค่อยจะเป็น Set ก็ไม่ถูก จนสามารถเล่นได้ ตบเป็น มันไม่ง่ายนะ แต่เห็นพวกนักเรียนเขาตั้งใจก็ชื่นใจ ขนาดเรียนเสร็จเจ้าพวกนี้ยังเล่นกันต่อถึงเย็นนะ 

ครูอยากบอกว่า...
“การเรียนรู้เริ่มต้นเมื่อผู้เรียนสนใจอยากรู้เรื่องนั้นด้วยตัวของเขาเอง แม้ว่าจะยากลำบากหรือต้องพบเจออุปสรรคเพียงใด แต่เขาจะตั้งใจ ไม่ย่อท้อ และมีความสุขกับการเรียนรู้ในเรื่องนั้นๆ
