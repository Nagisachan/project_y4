
เรียนรู้จากการถ่ายรูปแผนกระดาน 
กุลธิรัตน์ พันธ์สิริเดช (ครูหนู)
 
เมื่อเข้ามาเป็นครูใหม่ของที่นี่พร้อมกับความรู้สึกของการเป็นครูครั้งแรก หลายสิ่งหลายอย่างเป็นเรื่องใหม่สำหรับตนเอง เรื่องทุกเรื่องเป็นเรื่องที่ต้องเรียนรู้ใหม่ทั้งหมด มีคนแนะนำว่าต้องทำอะไรก็ทำ ตอนเพื่อนครูแนะนำก็งงๆ  ต้องเป็นแบบนั้นแบบนี้...ก็โอเคทำไป แม้ว่าในบางเรื่องก็ยังเกิดคำถามกับตนเองว่า “ทำไมต้องทำแบบนั้นล่ะ” แต่พอทำก็ “อ๋อ” เป็นแบบนี้นี่เอง สิบปากว่าไม่เท่าลงมือทำจริงๆ 
หนึ่งในความไม่เข้าใจนั้นเกิดจากตั้งเป้าหมายทีมประยุกต์ ก็คือการถ่ายรูปกระดานเวลาสอนเสร็จ เพื่อกลับมาทำแผนกระดาน ควบคู่กับตอนสร้างแผนการเรียนรู้  ในตอนแรกฉันก็ไม่เห็นความสำคัญเท่าไหร่ว่ามันจะจำเป็นอย่างไร บวกกับกระดานที่ใช้ในห้อง LAB ค่อนข้างจำกัด เวลาที่เขียนต้องคอยลบอยู่ตลอดเพราะเขียนไม่พอจึงทำให้ถ่ายรูปเก็บได้ยาก ก็ทำให้ไม่สามารถถ่ายรูปได้ตามเป้าหมายของ KM ทีมประยุกต์ 
ในการประชุม KM ทีมประยุกต์เพื่อถามความคืบหน้าของแต่ละคนนั้น ก็มีความคืบหน้าของครูเปี๊ยกมาเป็นตัวอย่าง ครูเปี๊ยกได้ถ่ายรูปกระดานที่ตนเองสอนและได้นำมาแลกเปลี่ยนในวง KM ทีมประยุกต์ ซึ่งครูเปี๊ยกก็ได้สะท้อนถึงประโยชน์ในการถ่ายรูปกระดานที่เกิดขึ้นกับตนเอง ก็เกิดแรงบันดาลใจทำให้ฉันรู้สึกว่าน่าจะต้องทำอย่างจริงจังบ้าง 
เมื่อคิดได้แบบนั้นฉันก็รู้สึกว่าถ้าทำแค่โน้ตลำดับการสอนของตนเองเอาไว้ ว่าจะสอนอะไรบ้าง จะสอนอะไรก่อน หลัง จะเขียนอะไรขึ้นกระดานบ้าง แค่นั้นคงไม่พอแล้ว ฉันต้องจัดการกับข้อมูลที่ต้องการเขียนลงกระดานเพื่อให้ข้อมูลอยู่ได้ครบถ้วน และสามารถที่จะถ่ายรูปกระดานตอนท้ายคาบให้ได้ ซึ่งก็ทำให้ฉันพบว่านี่ก็เป็นการวางแผนในการเขียนกระดานเบื้องต้นแล้วอาจจะยังไม่เป็นระบบที่ดีแต่ก็เป็นการเริ่มต้นที่ดี จากนั้นหลายครั้งที่สอนเสร็จจะสามารถถ่ายรูปกระดานเก็บเอาไว้ได้
ผลจากการที่ได้ถ่ายรูปกระดานเก็บไว้สิ่งแรกที่พบ คือ ฉันเองเขียนงานได้ไม่เป็นระเบียบเท่าที่ควร ทำให้พบสิ่งที่เราควรจะปรับปรุงให้ได้ในทันทีเพราะเคยได้ยินที่ครูปาดบอกว่าสิ่งที่นำขึ้นบนกระดานรวมทั้งรูปแบบการเขียน มีผลต่อการเรียนรู้ของเด็ก จึงพยายามปรับและลำดับวิธีการเขียนของตนเองให้ดียิ่งขึ้น นอกจากนี้การถ่ายรูปกระดานยังเป็นตัวช่วยในการทบทวนสิ่งที่ได้สอนเด็กไป ทำให้รู้ว่าในการสอนแต่ละห้องพลาดในส่วนไหนไปรึเปล่า หรือมีส่วนไหนที่เพิ่มเติมขึ้นมา ก็ช่วยทำให้เตรียมเนื้อหาเพิ่มเติมในการสอนสำหรับห้องต่อไปได้ และยังเป็นตัวช่วยในการเช็คงานของเด็กว่าสามารถบันทึกงานมาได้อย่างครบถ้วนหรือไม่ ไม่ได้มีแค่ประโยชน์กับตัวครูเท่านั้นแต่ยังมีประโยชน์กับตัวเด็กด้วย เช่น การที่เขียนกระดานแล้วเก็บไว้ตลอดคาบยังช่วยให้เด็กที่จดงานไม่ทันสามารถจดตามทีหลังได้ และสิ่งที่ครูเขียนบนกระดานนักเรียนก็จะจดบันทึกลงสมุดตามและสามารถกลับไปทบทวนได้ 
เป้าหมายในการถ่ายรูปกระดานครั้งนี้ แม้ว่าจะยังไม่สามารถทำได้สำเร็จในทุกครั้ง แต่ก็ยังก่อให้เกิดการเรียนรู้กับตนเอง ทำให้ฉันพบข้อผิดพลาด และสามารถนำมาแก้ไขเพื่อพัฒนาตนเองได้ นอกจากนี้ยังก่อให้เกิดแรงบันดาลใจที่จะตั้งเป้าหมายในการทำแผนกระดานให้ได้ เพราะตอนนี้ฉันได้เข้าใจ ได้เห็นถึงความสำคัญของแผนกระดานดีขึ้น และมากขึ้นจากการลงมือปฏิบัติด้วยตนเอง



