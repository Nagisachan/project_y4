
วินัยและความตั้งใจมั่น  คือ  ปัจจัยในการสร้างทีมของครูคณิตศาสตร์
คุณครูในทีมคณิตศาสตร์  ของมีลักษณะของความใฝ่รู้  กระตือรือร้นในการเรียนรู้สิ่งใหม่ๆ  รับฟังคำแนะนำและกล้าที่จะแสดงความคิด  ความคิดเห็นทั้งในส่วนที่ตนเองรู้และไม่รู้อย่างตรงไปตรงมา  ทำให้พี่ๆ ที่เข้าไปร่วมทำงานสามารถขับเคลื่อนไปพร้อมกับทีมได้ดี  โดยเริ่มตั้งแต่การร่วมคิดกิจกรรมของโจทย์สถานการณ์  ร่วมสังเกตการณ์สอนและสะท้อนผล  ทำให้พี่ให้รู้จักและเข้าใจลักษณะการเรียนรู้และการทำงานของแต่ละคนได้มากขึ้น  จึงนำไปสู่การจัดคู่วิชาในแต่ละระดับชั้นซึ่งในแต่ละคู่ก็มีความพอดีและลงตัว (ครูวิ – ครูกิ๊บ  ครูคู่วิชาระดับชั้น ๖  คู่ที่เรียนรู้ได้รวดเร็ว  ตอบสนองและเข้าใจความคิดซึ่งกันและกันได้   ครูน้ำหวาน – ครูจุ๋ม ครูคู่วิชาระดับชั้น ๕ คู่ที่เป็นกำลังใจ  ถ้อยทีถ้อยอาศัย  มีจุดแข็งในการทำงานที่ต่างกัน  แต่สิ่งที่เป็นช่วยส่งเสริมให้ทำงานร่วมกันได้อย่างเกื้อกูล  ครูม่อน – ครูสุ ครูคู่วิชาระดับชั้น ๔  คู่ที่มีความคิดสร้างสรรค์และมีขั้นตอนในการทำงานอย่างชัดเจน  จากนั้นไม่นานทีมเราก็ได้ต้อนรับสมาชิกใหม่  คือ  ครูอีฟ  เพื่อมาคู่วิชากับครูม่อนแทนครูสุจากฝ่ายวิชาการที่มาช่วยสอนในตอนแรก )
คู่วิชาแต่ละระดับชั้นจะมีตารางในการคุยแผน(Pre) การสังเกตการสอน(While) และร่วมสะท้อนผล (Post) ที่ชัดเจนแม้ว่าจะใช้เวลาในการ Pre และ While ค่อนข้างยาวนานกว่าที่ถูกกำหนดให้  และมีทั้งครูนุ่น  และครูสุเข้าไปร่วมด้วยซึ่งในแต่ละขั้นตอน  ครูในทีมทุกคนพอจะมีความเข้าใจและมีประสบการณ์จากการเข้าร่วมเปิดชั้นเรียนที่ครูในทีมคณิตศาสตร์ได้รับโอกาสอย่างสม่ำเสมอในการพัฒนากระบวนการเรียนรู้แบบ Open Approach ผ่านการเปิดชั้นเรียน  เริ่มต้นด้วยห้องเรียนของครูนุ่น  ครูม่อน  ครูวิ  ครูสุ  ครูจุ๋ม  ในการเปิดชั้นเรียนแต่ละครั้ง  ครูในทีมเกือบจะทุกคนเข้าร่วมในทุกขั้นตอนได้อย่างสม่ำเสมอ เพราะมีความพยายามจัดตารางเวลาให้ได้เข้าครบวงจร  หรือพยายามแลกคาบจนสามารถเข้าร่วมได้  ในขั้นการ Pre แผน ทุกคนพยายามแลกเปลี่ยนความคิด  ความเข้าใจอย่างเต็มที่  ยอมรับฟังความคิดเห็นซึ่งกันและกัน  ทำให้เกิดความคิดที่หลากหลายและสร้างสรรค์  นำไปสู่การต่อยอด  จนเกิดเป็นแผนการสอนทีมีกระบวนการทำให้นักเรียนเป็นผู้สร้างความรู้ด้วยตนเองและเป็นเจ้าของการเรียนรู ซึ่งถ้าหากคิดเพียงคนเดียวหรือเพียงแค่คู่วิชาในระดับชั้นคงทำออกมาไม่ได้  และได้ใช้เวลาร่วมกันในการเตรียมสื่อ  โดยมีการแบ่งหน้าที่ในการทำงานตามความถนัดของแต่ละคน  บางคนช่วยเขียนโจทย์  บางคนเตรียมอุปกรณ์  ซึ่งในขั้น Pre แผนในแต่ละรอบค่อนข้างใช้เวลานานมาก  ครูบางคนมีความเหนื่อยล้าและกังวลกับหน้างานประจำของตนเอง  มันไม่ใช่ทุกครั้งที่ทุกคนเต็มที่  แต่การที่มีเพียงบางคนเต็มที่  พลังนั้นมันได้ถูกส่งไปยังทุกคน  มันทำให้งานเดินหน้าต่อไปได้  ทีมเป็นทีมมากขึ้นในทุกขณะที่เรามีพื้นที่ในการทำงานร่วมกัน  ในขั้นต่อมา  คือ  ขั้น While เจ้าของห้องตื่นเต้นกับการสอน  คนที่ร่วมสังเกตก็ตื่นเต้นว่านักเรียนจะเกิดการเรียนรู้เหมือนกับที่วางแผนในขั้น Pre หรือไม่  มันเป็นโอกาสที่ทุกคนได้มีประสบการณ์ร่วมในการมองเห็นภาพห้องเรียนเดียวกัน  และเมื่อมาถึงขั้น Post ก็เป็นช่วงในการแลกเปลี่ยนมุมมองภาพห้องเรียนของแต่ละคนตามขั้นตอนของ Open Approach  ยิ่งแลกเปลี่ยน  ยิ่งทำให้เราได้เห็นว่าครูแต่ละคนในทีมเห็นและเข้าใจห้องเรียนอย่างไร  รวมทั้งได้เรียนรู้วิธีการแก้ปัญหาที่หลากหลายจากครูท่านอื่นและตนเองก็ได้ฝึกคิดในสถานการณ์เฉพาะหน้าที่เกิดขึ้นในห้องเรียน  และสะท้อนสิ่งที่ตัวเองได้เรียนรู้  และคำแนะนำดีๆ ที่เป็นของขวัญให้กับครูผู้สอน  ซึ่งเป็นพื้นที่ในการทำงานที่ทุกคนได้พัฒนาตัวเองไปด้วยกัน  แนะนำกัน  รับฟังกัน  ให้กำลังใจ  มีความเป็นพี่น้องมากไปกว่าแค่เพื่อนร่วมงานและเมื่อจบการเปิดชั้นเรียนสู่การทำงานในห้องเรียนของตนเอง  ก็นำสิ่งที่ได้เรียนรู้ไปปรับใช้  และนำมาแลกเปลี่ยนเพื่อทบทวนตนเอง  ในวง Km สัปดาห์ละ ๑ ครั้ง  ทั้งสิ่งที่สำเร็จ  สิ่งที่เป็นปัญหาติดขัด  และประเด็นที่จะนำไปพัฒนาตนเองต่อไป
การเรียนรู้อีกรูปแบบหนึ่งที่ทั้งทีมได้รับโอกาส  คือ  การไปอบรมเชิงปฏิบัติการเกี่ยวกับการเปิดชั้นเรียน (Open Class) ด้วยนวัตกรรมการศึกษาชั้นเรียน (Lesson Study) และวิธีการแบบเปิด (Open Approach)  และการประชุมนำเสนอผลงานทางวิชาการ APEC ที่มหาวิทยาลัยขอนแก่น  หลังจากการเข้าอบรมในแต่ละวันเราจะมีการแลกเปลี่ยนเรียนรู้และถอดประสบการณ์ เพื่อบอกเล่าความรู้ใหม่ที่ได้รับ  ความคิดใหม่ที่เกิดขึ้น  สิ่งที่สงสัยเพื่อช่วยกันหาคำตอบในทีมหรือกลับไปถามอาจารย์ไมตรี บรรยากาศในการแลกเปลี่ยนในแต่ละวันค่อนข้างใช้เวลาที่ยาวนาน  แต่มีความสนุกและได้รับรู้ถึงพลังความมุ่งมั่นของแต่ละคนที่พยายามถอดการเรียนรู้ของตนเองในการถ่ายทอดให้กับทีม  ซึ่งจากสิ่งที่ครูสะท้อนทำให้เห็นว่าแต่ละคนได้เติมเต็มภาพชั้นเรียน และความเข้าใจในกระบวนการทำงานของ Lesson Study และ Open Approach รวมทั้งได้พลังในการกลับมาพัฒนาตนเองและห้องเรียนของตนเอง  
ในการทำงานร่วมกันมา  เมื่อสิ้นสุดการทำงานทั้งการ Pre While Post ของการเปิด Open Class การทำ Km ร่วมกัน  การไปร่วมอบรมเชิงปฏิบัติการที่มหาวิทยาลัยขอนแก่น  พบว่ามันเกิดความสุขที่ได้เรียนรู้สิ่งใหม่ๆ  ได้รู้ว่าเรายังไม่รู้อะไร  ได้มีโอกาสแลกเปลี่ยนวิธีการ  วิธีคิดที่เป็นจุดแข็งของตนเอง  ที่ทำให้ผู้อื่นช่วยกันนำไปต่อยอดจนเกิดแนวคิดที่สร้างสรรค์  จนทำให้เห็นว่าการเป็นทีมของเรามันเกิดจากระหว่างทางที่ทุกคนเก็บเกี่ยวประสบการณ์ร่วมกันมาและมันเข้าไปอยู่ในเนื้อในตัวของแต่ละคน  และร่วมกันแบ่งปันให้ทีมอย่างเป็นกัลยาณมิตร  ทำให้เกิดพลังที่อยากเปลี่ยนแปลงตนเอง  และความมีวินัยที่ทำให้ทุกคนได้มาอยู่ร่วมในพื้นที่การทำงานเดียวกัน  แม้ว่าวินัยอาจไม่ได้มีในทุกคน  แต่ความมุ่งมั่นของแต่ละคนช่วยส่งเสริมและทำให้ทีมมันเป็นทีม  และทีมก้าวต่อไปบนการพัฒนาตนเองไปพร้อมกันทั้งทีม

บันทึกโดย ครูนุ่น 

