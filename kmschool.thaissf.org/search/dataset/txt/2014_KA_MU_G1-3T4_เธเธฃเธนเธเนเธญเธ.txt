
สักกฉัฐ ลายลิขิต (กอล์ฟ) ครูวิชาดนตรีชีวิต 
เมื่อผมได้เข้ามาทำงานที่โรงเรียนนี้ ผมได้เกิดความประทับใจในความสามารถของนักเรียนช่วงที่ 1 เป็นอย่างมาก เพราะนักเรียนสามารถร้องเพลงต่างๆได้ตรงระดับเสียงเป็นส่วนใหญ่จากการฟังโดยรวม และวอร์มเสียงตามตัวอย่างที่ครูร้องได้สังเกตเห็นได้จากกิจกรรม
หน้าเสาธง ซึ่งทำให้ผมประหลาดใจเพราะว่าโดยทั่วไปเด็กในวัยนี้จะมีเพียงส่วนน้อยที่สามารถร้องเพลงได้ตรงระดับเสียง แต่นักเรียนโรงเรียนนี้ทำได้ รวมถึงความสามารถในการแสดง ความกล้าแสดงออก การเคลื่อนไหวร่างกายและทักษะด้านการฟังในชั้นเรียนผมจึงได้ทำการศึกษาถึงการเรียนการสอนที่ทำให้นักเรียนได้ผลสัมฤทธิ์เช่นนี้
ผมได้เริ่มต้นใช้ชีวิตที่โรงเรียนแห่งนี้ในภาคเรียนวิมังสา ซึ่งเป็นภาคเรียนสุดท้ายจึงอาจไม่ได้เห็นภาพการพัฒนาจริงๆของนักเรียนทั้งหมด แต่ผมคิดว่าแผนการสอนดนตรีตามแนวทางของโรงเรียนนี้เป็นที่มาของความสามารถทางดนตรีของนักเรียน มีการแบ่งการเรียนรู้ทักษะต่างๆอย่างชัดเจนในด้านการร้องการฟังทำนองการสร้างสรรค์รวมวงการเคลื่อนไหวบทบาทสมมุติและการแสดงบทเพลงที่นำมาใช้ในการสอนหนึ่งเพลงก็สามารถใช้ในการเรียนได้ในหลายๆทักษะ ซึ่งทำให้นักเรียนได้เข้าใจถึงความหลากหลาย ความสนุก ความอิสระในการสร้างสรรค์ดนตรีและได้มีส่วนร่วมกับผู้อื่นในการเรียน เช่น เพลงYankee Doodle ที่ใช้ในการเรียนของชั้น ป.3 ในหนึ่งเพลงได้รวมทักษะหลายๆอย่างเข้าไว้ด้วยกัน และการใช้เพลงนี้เป็นเพลงหลักทำให้นักเรียนมีความแม่นยำในการจดจำทำนองด้วยเพราะได้เรียนหลายรอบจนจดจำได้ 
กิจกรรมของเพลง Yankee Doodle ประกอบด้วย
การฟังทำนอง การร้องเพลง–ร้องเพลงให้ตรงระดับเสียงและใช้ภาษาอย่างถูกต้องโดยมีครูคอยกำกับ
การเคลื่อนไหว–เคลื่อนไหวเพลงนี้ในลักษณะเดี่ยวและกลุ่มตามรูปแบบที่ครูกำหนดรวมถึงขณะปฏิบัติก็มีปฏิสัมพันธ์กับเพื่อนในชั้นเรียนอย่างสนุกสนาน และต้องมีสติกำกับตนเองเพื่อสามารถจดจำรูปแบบการเคลื่อนไหวให้ได้
ปฏิบัติเครื่องดนตรีและรวมวง- ใช้ระนาดฝรั่งและเครื่องประกอบจังหวะในการบรรเลงเพลงซึ่งในขั้นตอนนี้นักเรียนจะรู้โน้ตทั้งหมดของเพลงนี้และสามารถบรรเลงเดี่ยวกับรวมวงเป็นกลุ่มได้
การสร้างสรรค์ บทบาทสมมติ การแสดง- การสร้างสรรค์เรื่องราวผ่านทำนองเพลงในลักษณะกลุ่มคือให้นำทำนองเพลง Yankee Doodle ที่นักเรียนทุกคนจำได้นี้มาร้อยเรียงคำร้องใหม่ คิดการแสดงเรื่องราวเพื่อให้สอดคล้องกับคำร้องที่แต่งและสร้างสรรค์ท่าทางเพื่อใช้ในการเคลื่อนไหวประกอบการร้องเพลงแบบเป็นกลุ่มออกมาในรูปแบบของการแสดง มีการแต่งตัว เตรียมฉากเหมือนการแสดงจริง ซึ่งทำให้ได้เห็นการทำงานร่วมกันเป็นกลุ่มของนักเรียน ได้แลกเปลี่ยนความคิดเห็น ได้ใช้ความคิดสร้างสรรค์ร่วมกัน ฝึกเรื่องการวางแผนและความกล้าแสดงออกในสิ่งที่ตนเองคิด
สิ่งที่ผมได้เห็นขณะทำกิจกรรมต่างๆคือ ความสนุกสนานในการเรียนดนตรีของนักเรียนเพราะได้มีการร้องเพลง เคลื่อนไหว แสดงท่าทางต่างๆ ได้ปลดปล่อยจินตนาการในการสร้างสรรค์ท่าทางต่างๆ ได้มีส่วนร่วมกับเพื่อน ได้คลายเครียด ได้เล่นเกมประกอบการเรียนและเรียนรู้ผ่านกิจกรรมต่างๆ
มาถึงตอนนี้ผมเข้าใจแล้วว่าการเรียนดนตรีตามแนวทางการเรียนรู้ของโรงเรียนเพลินพัฒนาไม่ใช่แค่การเรียนเพื่อฝึกทักษะทางดนตรีเพียงอย่างเดียวแต่คือการสร้างคนรุ่นใหม่ที่มีความคิดสร้างสรรค์ กล้าแสดงออกในสิ่งที่ตนเองคิดและมีความสุขในการดำเนินชีวิตทุกอย่างเริ่มต้น…ที่ดนตรี


