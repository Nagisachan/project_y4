
ชื่อ  นางสาวสายรุ้ง     ดวงมณี   (ครูรุ้ง)   
หน่วยวิชา ภูมิปัญญาภาษาไทย
ระดับชั้นที่สอน  ชั้น ๔





“ชีวิตที่เรียนรู้...ของครูเพลิน”
กิจกรรมที่ก่อให้เกิดการเรียนรู้มากที่สุด
กิจกรรมการแต่งเพลงเรือ  เป็นการบูรณาการระหว่างวิชาภูมิปัญญาภาษาไทยและวิชาประยุกต์  โดยให้นักเรียนนำความรู้ที่ได้ระหว่างไปภาคสนามมาร้อยเรียงให้อยู่ในรูปแบบของเพลงเรือ    ครูจะแบ่งนักเรียนเป็นกลุ่ม กลุ่มละประมาณ ๘-๑๐ คน โดยจะแบ่งตามฐานการเรียนรู้ที่นักเรียนได้ลงไปทำกิจกรรมของวิชาประยุกต์ เพื่อง่ายต่อการเรียบเรียงความรู้ที่จะนำมาเป็นข้อมูลในการแต่งเพลงเรือ  โดยครูกำหนดให้แต่ละกลุ่มช่วยกันแต่งไม่ต่ำกว่า ๓ บท  มีเนื้อหากล่าวถึงแต่ละฐานกิจกรรมที่ได้ทำ  รวมทั้งสรุปความรู้ที่ได้จากการไปภาคสนามครั้งนี้ด้วย
ความรู้ที่มีมาก่อน
เนื่องจากนักเรียนได้เรียนตำนาน ๔ ภาค โดยเฉพาะตำนานของภาคกลางที่มีเนื้อหากล่าวถึงเรื่อง สามเสน  ซึ่งก่อนที่จะเข้าสู่เนื้อหานี้นั้นนักเรียนจะได้ฝึกร้องเพลงเรือเป็นภาวะพร้อมเรียนก่อนแล้ว  จากนั้นในคาบภูมิปัญญาภาษาไทยที่มีคาบเรียนสัปดาห์ละ ๑ คาบ ทุกวันพุธ  ครูได้ให้นักเรียนสังเกตลักษณะการแต่ง รวมทั้งสัมผัสคล้องจองในบทสามเสน และร่วมกันสรุปออกมาเป็นฉันทลักษณ์ของเพลงเรือ   จากนั้นให้นักเรียนทำชิ้นงานเพลงเรือของตนเอง  โดยต้องบรรยายลักษณะ  บุคลิก  และความชอบของตนเองคนละ ๑ บท  เพื่อเป็นการฝึกให้นักเรียนได้ลงมือปฏิบัติ  ทำให้เข้าใจถึงฉันทลักษณ์ของเพลงเรือมากขึ้นด้วยตนเอง
โจทย์สถานการณ์เปิด / โจทย์ของงาน
หลังจากที่นักเรียนกลับจากการไปทำกิจกรรมฐานการเรียนรู้ที่ป่าชายเลนแล้ว  ครูนำเพลงเรือที่ตนเองแต่งโดยมีเนื้อหากล่าวถึงการทำกิจกรรมของครูที่ได้ทำร่วมกับเด็กๆ ตั้งแต่เริ่มออกจากโรงเรียนจนกระทั่งทำกิจกรรมฐานเสร็จมาอ่านให้นักเรียนฟัง  ซึ่งเนื้อหานั้นจะสอดแทรกตอนที่สนุกสนาน หรือเหตุการณ์ที่ชวนหัวเราะระหว่างที่นักเรียนทำกิจกรรม  เพื่อดึงความสนใจ และกระตุ้นให้เกิดแรงบันดาลใจให้นักเรียนในการแต่งของกลุ่มตนเอง





























ชิ้นงาน


เพลงเรือสรุปความรู้การไปภาคสนาม  และเพลงเรือบรรยายลักษณะ บุคลิก ความชอบของตนเอง






ประเด็นที่ได้เรียนรู้

ประเด็นที่ได้เรียนรู้สำหรับตัวครูนั้น  โดยส่วนตัวแล้วไม่ได้คาดหวังว่านักเรียนส่วนใหญ่จะสามารถแต่งเพลงเรือได้เอง  เพราะมองว่าเป็นเรื่องที่ยากสำหรับนักเรียนชั้น ป.๔  และเพลงเรือก็มีลักษณะเป็นกลอนหัวเดียว คือลงท้ายวรรคด้วยสระและตัวสะกดเดียวกันทั้งบท  รวมทั้งการแบ่งจังหวะในแต่ละวรรคด้วย  ซึ่งนักเรียนต้องสามารถเข้าใจจังหวะในการร้องและเชื่อมโยงเรื่องราวที่ต้องการจะกล่าวถึงให้ได้ก่อนจึงจะสามารถแต่งได้  โดยรวมดังที่กล่าวมาแล้ว ครูจึงคิดว่าค่อนข้างยากและอาจทำให้นักเรียนเบื่อและท้อ
หลังจากที่ได้เริ่มทำการสอนตั้งแต่พานักเรียนฝึกร้องเพลงเรือในเรื่องตำนานสามเสน  เมื่อครูให้ทำชิ้นงาน  ปรากฏว่านักเรียนส่วนใหญ่ให้ความสนใจ  จับกลุ่มร้องเพลงเรือที่ได้เรียนอย่างสนุกสนาน  รวมทั้งกระตือรือร้นที่จะแต่งเพลงเรือของตนเองอย่างตั้งใจ  เมื่อไม่เข้าใจหรือไม่สามารถแต่งได้ในบางวรรคก็จะเข้ามาถามครูจนสามารถแต่งต่อเองได้   จนกระทั่งมาถึงชิ้นงานเรียบเรียงความรู้ภาคสนามแต่งเป็นเพลงเรือก็ปรากฏว่านักเรียนให้ความสนใจและตั้งใจแต่งด้วยบรรยากาศการเรียนรู้ที่สนุกสนานด้วย

















นอกจากนี้ในระหว่างงานชื่นใจได้เรียนรู้  ผู้ปกครองก็ได้มีโอกาสร่วมเรียนรู้โดยมีนักเรียนเป็นผู้ถ่ายทอดเรื่องราวของเพลงเรือ  ได้ฝึกแต่ง ฝึกร้องร่วมกับลูกๆ ของตนเองด้วย









ปัจจัยความสำเร็จ
ด้วยวิธีการที่ครูพยายามสร้างบรรยากาศให้นักเรียนรู้สึกสนุกตั้งแต่เริ่มร้องเพลงเรือตำนานสามเสน  ซึ่งสามารถดึงความสนใจจากนักเรียนส่วนใหญ่ที่ชอบฟังนิทานหรือเรื่องเล่าจากครูได้   ครูแต่งเพลงเรือเกี่ยวกับตนเองให้นักเรียนได้ดูเป็นตัวอย่างโดยพยายามสอดแทรกเนื้อหาให้นักเรียนได้หัวเราะผ่อนคลาย  เพื่อทำให้นักเรียนมีแรงบันดาลใจและไม่รู้สึกเบื่อที่จะแต่งเพลงเรือของตนเอง  รวมทั้งเปิดโอกาสให้นักเรียนได้ลองถูกลองผิดด้วยตนเองโดยครูจะทำหน้าที่ให้คำแนะนำ  
ประเด็นที่จะนำไปพัฒนาต่อ
ต่อยอดการเรียนรู้ให้นักเรียนสามารถร้องเพลงเรือโต้ตอบกันในลักษณะพ่อเพลงแม่เพลง  ซึ่งเป็นแบบฉบับของการละเล่นพื้นบ้านของภาคกลางได้

