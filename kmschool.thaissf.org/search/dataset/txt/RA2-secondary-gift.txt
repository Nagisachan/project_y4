
งานล้มเหลว  แต่การเรียนรู้สำเร็จ
ครูธิดารัตน์  ฮงสวัสดิ์ (ครูกิ๊บ)

ถึงคุณนายคิมกิ๊บ
ปีการศึกษาที่ผ่านมา ในช่วง ๒ สัปดาห์สุดท้ายของเทอม ๒  มีการฝึกให้นักเรียนย้อนมองภาวะอารมณ์ความคิด ความรู้สึกของตนจากการทำงาน นั่นคือที่มาของโปรเจกต์แต่ละห้อง สำหรับห้องเราก็เป็นไปตามคาด นักเรียนสนใจทำโปรเจกต์ถั่วงอกเพื่อสุขภาพ เพราะเคยเพาะถั่วงอกเอามาทำผัดไทย ตอนทำอาหารสมัยจอมพล ป.  
ช่วงแรกของการทำโปรเจกต์ ทุกคนกระตือรือร้นมาก จัดการกันเอง แบ่งงานกันไปทำหลายกลุ่ม ทั้งออกแบบแพ็คเกจ โปรโมทด้วยแผ่นพับบอกสรรพคุณของถั่วงอกปลอดสาร  เทคนิคการเพาะถั่วง่ายๆ ไว้กินที่บ้าน  ทำสติกเกอร์ อัพเดตข้อมูลลงเฟสบุ๊ก  และกลุ่มที่สำคัญคือกลุ่มเพาะถั่ว ที่เป็นเด็กผู้ชายทั้งหมด คราวนี้จะเพาะถั่วถึง ๔ สี คือ นอกจากถั่วเขียว ก็มีถั่วแดง ถั่วดำ ถั่วลิสง และจะเพิ่มเทคนิคให้ถั่วงอกอวบอ้วนด้วยการเอาถุงใส่น้ำมาทับไว้ แล้วก็รองด้วยกระสอบเพื่อให้ตัดรากได้เลยทีเดียวไม่ต้องมานั่งเด็ดทีละอัน   ฟังดูดีน่าสนุกเลยใช่เปล่า  แต่มันไม่เป็นอย่างงั้นสิ
ช่วงนำเสนอความคืบหน้า ทุกกลุ่มทำได้ดี  เว้นแต่กลุ่มเพาะถั่วที่มีแต่ข้อมูลกับอุปกรณ์  แต่ไม่ยอมทดลองเพาะสักที เพื่อนๆ บอกให้กลุ่มนี้ลองเพาะถั่วดู  จะได้รู้ปริมาณถั่ว    พอถึงวันพฤหัสกลุ่มนี้เริ่มเอาถั่วมาแช่น้ำอุ่นค้างคืนไว้  เพื่อวันศุกร์จะได้เอามาเพาะ  และแล้ววันขายถั่วปลอดสาร ๔ สีก็มาถึง คือตลาดนัดวันอังคาร ผลคือถั่วงอกออกมาแค่ ๒ สีคือเขียวและแดง แล้วที่ตั้งเป้าไว้ ๑๐ กิโลกรัม งอกมาไม่ถึงกิโลกรัม ที่เหลือหงิกงอและเน่า คราวนี้กลุ่มนี้เริ่มโทษกันเอง ว่ารดน้ำเยอะไป วางถุงน้ำหนักไป  อุปกรณ์ห่วย กระสอบเก่าเลยเน่า ฯลฯ ในขณะที่เพื่อนกลุ่มอื่นมีอาการผิดหวัง เอาถั่วใส่ถุงไปขายแค่แป๊บเดียวก็หมด  เพราะมันมีน้อยมาก 
เช้าวันรุ่งขึ้นครูรวมเด็กเพื่อสรุปการเรียนรู้   ตอนแรกเรากะจะตำหนิดุกลุ่มที่ทำพลาด แต่พอเห็นหน้าเศร้าๆ จ๋อยๆ ของเด็กที่มานั่งรวมแล้วดุไม่ลง   เลยถามว่าตอนนี้แต่ละคนรู้สึกอย่างไร  หลายคนบอกเสียใจ ผิดหวัง  โกรธมาก   เราเลยถามว่า เราจะทำยังไงกันดีกับความรู้สึกนี้   
ฟ้าสร้างบอกว่า “เป้าหมายเราคือ เราจะปลูกถั่วที่ไม่ได้งอกแค่ถั่ว หนูว่ามันก็ได้นะครู  ถึงแม้มันจะไม่งอกตามที่ตั้งไว้ แต่เราก็ได้รู้ว่าถ้ามานั่งโทษกันเองก็มีแต่จะเครียด แย่นะครู” 
ส่วนนักเรียนอีกหลายๆ คนบอกว่า
“งั้นมาดูไหมครูว่ามันพลาดตรงไหน”  
“มันผ่านมาแล้วก็ต้องทำใจให้เป็นนะครู” 
เกสที่เป็นหัวหน้าบอกว่า “หนูควรจะติดตามความคืบหน้าด้วยแหละ จริงๆ ช่วยกันเพาะก็ได้” 
แล้วกลุ่มเพาะถั่วก็ขอโทษที่ทำให้เพื่อนๆ ผิดหวัง บรรยากาศในห้องเริ่มผ่อนคลาย กลุ่มเพาะถั่วเสนอว่าจะขอเพาะใหม่ตอนเปิดเทอม  แล้วเพื่อนๆในห้องก็เริ่มพูดกันว่าจะช่วยกันเพาะเอาไปขายในวันที่จัดงานช่วยครูจ้อ  บรรยากาศดีๆ กลับมา เราเลยจบด้วยการตั้งคำถามให้นักเรียนทุกคนพูดว่าเราได้เรียนรู้อะไรจากการทำโปรเจกต์ครั้งนี้  
“ถ้าทำงานกลุ่มแล้วมันผิดพลาด มาโทษกันก็จะยิ่งแย่ ทำงานกลุ่มไม่ได้ เรามาหาทางแก้ไขกันเลยดีกว่า”
“เรียนรู้จากสิ่งที่ผิดพลาดก็ได้ แต่ต้องไม่โทษกันเอง มาลองทำใหม่ดีกว่า”
“ให้อภัยกัน”
“ทำผิดต้องขอโทษ” 
“ไม่ควรประมาท”
“ถ้าเราทำอะไรได้ก็ให้ทำ อย่าคิดว่าไม่ใช่ความรับผิดชอบของเรา”  
ฯลฯ  
ยังมีอีกที่เราจำไม่ได้แล้ว  แต่เป็นไงล่ะ โปรเจกต์ที่ผลออกมาล้มเหลว  แต่เรากับเด็กในห้องก็ได้เรียนรู้อะไรตั้งเยอะจากความล้มเหลว   ถ้าวันนั้นเราเข้าไปดุ   ไม่ไปถามความรู้สึก ไม่ฟังเขา เหตุการณ์อาจจะไม่ได้เป็นอย่างนี้  เราเลยประทับใจ และคิดว่านี่แหละคือความสำเร็จของการเรียนการสอน

ครูอยากบอกว่า...
ครูต้องมีสติ รู้ทันตนเอง และรับฟังความรู้สึกของเด็ก สามารถฉวยโอกาสนำพานักเรียนให้เกิดการเรียนรู้ได้จากความล้มเหลว ไม่ใช่แค่จากความสำเร็จเพียงอย่างเดียว
 
