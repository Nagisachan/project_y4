
ชื่นใจได้เรียนรู้...ครูเพลิน
คุณครูนันทกานต์  อัศวตั้งตระกูลดี  (ครูนัท)
หน่วยวิชาภูมิปัญญาภาษาไทย ชั้น ๔
“... หอมดอกผักกะแยง  ยามฟ้าแดงค่ำลงมา  
แอ๊บๆเขียดจะนา ร้องยามฟ้าอ้อนหวนๆ ...
เขียดโม่เขียดขาคำ เหมือนหมอลำพากันม่วนเมฆดำลอยปั่นป่วน ฝนตกมาสู่อีสาน ...”
เสียงเพลงสำเนียงอีสาน  แว่วดังมาจากห้องเรียนชั้นประถมศึกษาปีที่๔  คุณครูได้เริ่มการสอนด้วยการสร้างแรงบันดาลใจให้นักเรียนได้ซึมซับสำเนียงภาษาของภาคอีสานผ่านการฟังเพลงที่บ่งบอกถึงวิถีชีวิตชาวอีสาน ไม่ว่าจะเป็น บรรยากาศ พืชพันธุ์ อาหารการกิน ฯลฯ  โดยคุณครูได้เลือกเพลง “อีสานบ้านเฮา” มาใช้เพื่อเชื่อมโยงกับการเรียนรู้ตำนานนิทานพื้นบ้าน ๔ ภาคของภาคอีสาน คือ ตำนานพระยาคันคากและตำนานก่องข้าวน้อยฆ่าแม่
เมื่อนักเรียนได้ฟังเพลงจนจบ ครูจึงให้นักเรียนเขียนบรรยายลักษณะของภาคอีสานจากการฟังเพลงดังกล่าวอย่างละเอียดที่สุด  จากนั้นให้นักเรียนร่วมกันแลกเปลี่ยนคำตอบร่วมกัน เมื่อได้คำตอบเกี่ยวกับลักษณะของภาคอีสานแล้ว  จึงร่วมกันทบทวนเรื่องราวในตำนานภาคอีสานทั้ง ๒ เรื่อง แล้วเปิดโจทย์ว่า “จากตำนานทั้ง ๒ เรื่อง นักเรียนคิดว่าภาคอีสานมีลักษณะเด่นอย่างไรและทั้ง ๒ ตำนานนี้มีความเกี่ยวข้องกันอย่างไรบ้าง” และให้นักเรียนลองเขียนคำตอบของตนเอง แล้วร่วมกันแลกเปลี่ยนความคิดเห็นพร้อมทั้งสรุปการเรียนรู้เกี่ยวกับภาคอีสาน  ซึ่งนักเรียนจะได้เห็นลักษณะของภาคอีสานที่มีความโดดเด่นและคติความเชื่อจากตำนานดังกล่าวด้วย  จากนั้นครูจึงให้นักเรียนนำสิ่งที่ได้เรียนรู้ในวันนี้มาสร้างสรรค์ชุดคำคล้องจองเป็นการฝึกใช้สัมผัสใน(สัมผัสคำที่ ๒-๓ และ ๕-๖) โดยมีเงื่อนไข คือ ให้นักเรียนคิดชุดคำคล้องจอง ๓ คู่ ๖ คำ จำนวน ๔ ชุด สะท้อนความโดดเด่นของภาคอีสานและร้อยเรียงเป็นเรื่องราวเดียวกัน
จากการทำกิจกรรมดังกล่าวนี้ ความรู้ที่นักเรียนจะต้องมีมาก่อน คือ การใช้ทักษะการฟังและอ่านจับใจความ  ตำนานทั้ง ๒ เรื่อง และการแต่งชุดคำคล้องจอง ๓ คู่ ๖ คำ เพื่อใช้ต่อยอดการเรียนรู้และการทำงานในครั้งนี้
สำหรับโจทย์สถานการณ์เปิดในกิจกรรมนี้ คือ “จากตำนานทั้ง ๒ เรื่อง นักเรียนคิดว่าภาคอีสานมีลักษณะเด่นอย่างไรและทั้ง ๒ ตำนานนี้มีความเกี่ยวข้องกันอย่างไรบ้าง” ซึ่งเป็นโจทย์ที่นักเรียนต้องอ่านตำนานทั้ง ๒ เรื่อง อย่างละเอียดและทำความเข้าใจเรื่องราว รวมทั้งรู้ลักษณะของภาคอีสานจากการสร้างแรงบันดาลใจ แล้วเชื่อมโยงความโดดเด่นดังกล่าวจากทั้งสองเรื่องที่มีความเกี่ยวข้องกันได้  โจทย์ดังกล่าวนี้ครูได้คิดขึ้นจากการมองเป้าหมายของการเรียนรู้ตำนานนิทานพื้นบ้านทั้ง ๔ ภาค  โดยปลายทางการเรียนรู้นักเรียนจะได้เห็นความโดดเด่นหรือเอกลักษณ์ของแต่ละภาคแล้วเลือกภาคที่ตนสนใจออกมานำเสนอ ครูจึงให้นักเรียนได้สรุปลักษณะและความโดดเด่นทุกๆครั้ง  และตำนานทั้ง ๒ เรื่องก็มีความโดดเด่นของภาคอีสานชัดเจน เช่น  ด้านอาชีพ  ด้านสภาพภูมิประเทศ  ภูมิอากาศ คติความเชื่อ เป็นต้น จึงเกิดเป็นโจทย์สถานการณ์ในการทำกิจกรรมในครั้งนี้
นอกจากนี้ยังมีโจทย์ที่ให้นักเรียนได้สร้างสรรค์อีก ๑ โจทย์ คือ ให้นักเรียนคิดชุดคำคล้องจอง ๓ คู่ ๖ คำ จำนวน ๔ ชุด สะท้อนความโดดเด่นของภาคอีสานและร้อยเรียงเป็นเรื่องราวเดียวกัน ซึ่งคิดมาจากการให้นักเรียนได้ฝึกฝนการสร้างชุดคำให้มีสัมผัส แล้วจะนำไปใช้ต่อยอดการแต่งกาพย์ฉบัง๑๖ ให้มีสัมผัสในแบบกลบทดุริยางคจำเรียงต่อไป 
จากกิจกรรมดังกล่าวทำให้ครูได้เรียนรู้ว่าการใช้สื่อประกอบการเรียนรู้ที่หลากหลาย โดยให้ซึมซับภาษาทั้งจากการดู การฟัง การอ่าน สามารถช่วยให้เกิดการเรียนรู้ภาษาได้ง่ายมากขึ้น และผู้เรียนยังได้ความเพลิดเพลินสนุกสนานไปพร้อมกันด้วย  แม้ว่าการฟังเพลง และการอ่านเรื่องราวตำนานที่มีภาษาอีสานปรากฏอยู่นั้นจะเข้าใจยาก  แต่นักเรียนก็รู้สึกสนุกสนานในการฝึกออกเสียงสำเนียงอีสาน และเมื่อให้นักเรียนคิดชุดคำคล้องก็มีการสอดแทรกภาษาอีสานไว้ในชุดคำคล้องจองด้วย จะเห็นได้ว่าสื่อที่หลากหลายเปิดโอกาสให้ผู้เรียนได้ซึมซับภาษาได้จากหลายช่องทาง ส่งผลให้ผู้เรียนเกิดทั้งความรู้และสุนทรียภาพได้
สิ่งที่เป็นปัจจัยแห่งความสำเร็จ  คือ  การใช้เพลงที่มีจังหวะและทำนองที่มีความสนุกสนานทำให้นักเรียนรู้สึกสนใจฟังและมีอารมณ์ร่วมกับเพลงได้ด้วย  รวมทั้งเมื่อครูได้อธิบายคำศัพท์ในเพลงให้นักเรียนเข้าใจความหมายและรู้จักชื่อเฉพาะต่างๆ ก็ทำให้นักเรียนเกิดความเข้าใจในวิถีชีวิตของชาวอีสานมากขึ้น ทำให้กำแพงทางภาษาลดน้อยลง  ส่งผลให้เมื่ออ่านตำนานก็เข้าใจและมีอารมณ์ร่วมกับเนื้อเรื่องมากขึ้น  จึงส่งผลให้นักเรียนสามารถสร้างสรรค์และเรียบเรียงถ้อยคำออกมาเป็นชุดคำคล้องจองได้ไพเราะ มีชีวิตชีวา สอดแทรกภาษาอีสานได้อย่างสละสลวย
ส่วนประเด็นที่จะพัฒนาต่อ คือ ครูควรฝึกพูดสำเนียงภาษาอีสานให้ถูกต้อง หรือขณะสอนตำนานในภาคอื่นๆ ควรพูดสำเนียงภาษาในภาคนั้น จะช่วยให้เกิดความสนุกสนานและผู้เรียนจะซึมซับภาษาผ่านการฟังได้ดีมากขึ้น
ดนตรี อีสาน บ้านเฮา
เสียงแคน ไพเราะ เสนาะหู
โปงลาง สร้างเพลง เร่งรำ
สีซอ พอดี มีเพลง
(เพียว๔/๑)
อีสาน บ้านแล้ง แห้งเหี่ยว
ข้าวเหนียว เคี้ยวหนุบ กรุบกรับ
ปลาร้า ปลาส้ม ต้มแซ่บ
อาหาร การกิน ชินจัง
(จ้ำ ๔/๑)
ท้องนา หาฝน จนค่ำ
อดทน ฝนแล้ง แห้งเหือด
นาแล้ง แฝงทุกข์ ลุกไหม้
ฤดูฝน ทนได้ ไม่แล้ง
อีสาน บ้านนา พาสุข
(มิลค์ ๔/๑)
ทำไร่ ไถนา หาปลา
แห้งแล้ง แสงแดด แผดเผา
ส้มตำ ลำซิ่ง จริงใจ
น้ำใจ ใสสด งดงาม
(ข้าวปุ้น๔/๑)
ตัวอย่างผลงานนักเรียน
