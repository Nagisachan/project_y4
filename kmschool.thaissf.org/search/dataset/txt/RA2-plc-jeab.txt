
เพราะครูสนุก เด็กจึงสนุก(กับการเรียนรู้)
ครูเอกลักษณ์  เล้าเจริญ (ครูเจี๊ยบ)

ถึงเจี๊ยบเพื่อนรัก
เจี๊ยบรู้ใช่มั้ยว่าเราเป็นครูที่นี่มาปีนี้ก็เข้าปีที่ ๑๑ แล้ว  ตลอดเวลาของการเป็น  "ครูรุ่งอรุณ"  ทำให้เราได้เรียนรู้อยู่ตลอดเวลา  ความรู้ที่เรามีเราต้องพัฒนามันให้ก้าวหน้าอยู่เสมอ  แต่ก็มีที่เราทำเรื่องเดิมๆ ซ้ำๆ อยู่ เช่น  เราสอนดนตรีสากลกับนักเรียน ป.๒ โดยให้เด็กๆ เป่าขลุ่ยมาเป็นเวลา ๕-๖ ปี จะว่านานก็ได้นะ แต่เด็กที่มาเรียนกับเราในตอนนั้นจะวนฐานมาเรียนกันแค่ ๑ เทอมเท่านั้น  เราก็เลยทำแผนการสอนชุดเดียวกันมาเป็นเวลานาน
ถึงจุดหนึ่งเราเริ่มรู้สึกว่าเราไม่สนุกกับการสอนแล้ว  ย้อนมองกลับมาที่ตัวเอง ขนาดเรายังไม่สนุกแล้วเด็กๆ ล่ะ?
คิดแล้วก็ต้องเริ่มตั้งหลักใหม่แล้วล่ะ  มานั่งคิด จะทำอย่างไรให้เด็กกับเราสนุกไปด้วยกัน  ก็เลยปิ๊งไอเดียว่า ก็ลงไปร่วมเล่น ร่วมทดลองกับเด็กๆ เลยดีกว่า จากนั้นแผนการสอน กิจกรรมต่างๆ ก็เริ่มต้นขึ้น  เราให้เด็กได้ทดลองหาวัสดุรอบตัวมาประดิษฐ์เครื่องดนตรีเล่นร่วมกัน  ก็ได้ขวดแก้วที่มีขนาดและรูปร่างที่แตกต่างกันจากสถานีรีไซเคิล มาทดลองใส่น้ำและเคาะให้เป็นระดับเสียง  เด็กๆ  ตื่นเต้นและสนุกสนานกับการทดลองใส่น้ำ เทน้ำ วัดระดับเสียง  กิจกรรมนี้มันมีความท้าทายและกระตุ้นความสำเร็จของเด็กๆ มากทีเดียว พอทำได้ระดับเสียงหนึ่งก็ดีใจ เฮกันลั่นห้อง  
เราอยากให้เจี๊ยบมาเห็นบรรยากาศนั้นจริงๆ พอทำได้หลายๆ ขวด ได้หลายระดับเสียง  เราก็มาร่วมบรรเลงเป็นเพลงด้วยกัน เพลงแรกคือเพลงหนูมาลี จากนั้นเราก็ได้แต่งเพลงที่มีทำนองสนุกๆ อีก ๑ เพลงให้เด็กๆ เล่นเครื่องดนตรีขวดแก้ว  พอเล่นไปสักพัก ความคิดที่จะมีเนื้อร้องก็ตามมา เลยชวนให้เด็กๆ ช่วยกันคิดเนื้อร้อง ได้เนื้อร้องมาห้องละ ๑ เพลง ที่มีเนื้อหาเกี่ยวกับสิ่งแวดล้อมในโรงเรียนรุ่งอรุณ  ตอนที่ให้เด็กๆ ช่วยกันแต่งเนื้อร้องนะเป็นภาพที่ได้เห็นความร่วมมือของเด็กๆ การรับฟัง การยอมรับความคิดเห็นของเพื่อนๆ เป็นบรรยากาศการเรียนรู้ที่ดีมากๆ เลย หลังจากนั้นมีการนำเอาอังกะลุงมาเล่นร่วมกับเครื่องดนตรีขวดแก้ว  ได้รับเสียงปรบมือและคำชื่นชมในงานหยดน้ำด้วยนะ
ประเด็นที่เราอยากบอกเจี๊ยบก็คือ ในการสอนนั้นให้เราพยายามคิดทำในสิ่งใหม่ๆ ที่ท้าทาย จะทำให้เราสนุกกับการทำงาน เมื่อตัวเราสนุกแล้ว รับรองว่าเด็กๆ ก็ย่อมสนุกไปกับเราด้วย  อย่ากลัวที่จะลองทำเรื่องใหม่ๆ นะ 

ครูอยากบอกว่า...
ในการสอนนั้นให้เราพยายามคิดทำสิ่งใหม่ๆ ที่ท้าทาย จะทำให้เราสนุกกับการทำงาน เมื่อตัวเราสนุกแล้ว รับรองว่าเด็กๆ ก็ย่อมสนุกไปกับเราด้วย
