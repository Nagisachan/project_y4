
การเรียนรู้ที่ท้าทายครูและนักเรียน
ครูคมสันต์  ละครอนันต์ (ครูบั๊ก)

ถึงคมสันต์เพื่อนรัก
ตอนนี้ก็หลายปีแล้วที่ทำงานในรุ่งอรุณ นายเคยรู้สึกบ้างรึเปล่าเวลาที่เราทำอะไรบ่อยๆ  จนคุ้นชินก็จะรู้สึกเบื่อ  ไม่สนุก  เราเคยรู้สึกแบบนี้มาระยะหนึ่ง รู้สึกว่าเราทำในสิ่งเดิมๆ นักเรียนเองก็รู้ว่าเราจะทำอะไร เขาก็รู้สึกชิน มันเริ่มไม่สนุก ไม่ท้าทาย ทั้งครูและนักเรียน พอเราคุยกับทีมครูดนตรีสากล ทั้งทีมก็มีประเด็นนี้อยู่ ทุกคนรู้สึกคล้ายๆ กัน เลยมาคิดกันว่าจะทำอย่างไรให้เกิดความแปลกใหม่และท้าทาย เราต้องหาแรงบันดาลใจใหม่ๆ จนเกิดไอเดียการสร้างวงดนตรีออร์เคสตร้าขึ้น
ตอนสร้างวง R.A. Pop Orchestra เราก็ไม่รู้หรอกว่าจะเกิดอะไรขึ้น มันเป็นเรื่องใหม่ เราคิดกันว่าจะตั้งวงขึ้นให้เป็นจุดรวมของนักดนตรีของโรงเรียน แล้วค่อยๆ ตั้งเป้าหมายไปเรื่อยๆ ตามรายทาง หลังจากเราตั้งวงออร์เคสตร้าได้ เราก็นัดหมายมาฝึกซ้อมรวมวง พอฝึกซ้อมไปได้ระยะหนึ่ง เราเห็นพัฒนาการและความตั้งใจของทุกคนในวง เลยตั้งเป้าหมายแรกว่าจะจัดการแสดงเล็กๆ ขึ้นในโรงเรียนเพื่อเปิดตัววงของเรา
การแสดงครั้งแรกทำให้เราเห็นการเปลี่ยนแปลงที่เกิดขึ้นทั้งกับครูและนักเรียน เด็กๆ ตื่นเต้น ครูก็ตื่นเต้น ทุกคนมาอยู่รวมกัน ร่วมกันฝึกซ้อม ร่วมกันแสดง เรารู้สึกชื่นใจกับภาพที่เกิดขึ้นและเห็นทางจะไปต่อ นั่นคือการออกไปแสดงนอกโรงเรียน คอนเสิร์ต “รวมไทย ใจหนึ่งเดียว” ที่จัดขึ้นที่โรงละครแห่งชาติเมื่อต้นเดือนมีนาคมที่ผ่านมานั่นเอง 
การแสดงครั้งนี้ทำให้เรารู้สึกกดดันกันพอสมควร เพราะเรามีเวลาฝึกซ้อมและเตรียมตัวค่อนข้างน้อย มีเรื่องที่ต้องทำเพิ่มเติมมากมายหลายเรื่อง โดยเฉพาะการติดต่อประสานงานกับทีมอื่นๆ ที่จะมาช่วยเรา การฝึกซ้อมที่เหน็ดเหนื่อยกันทั้งครูและนักเรียน แต่เพราะทุกคนเข้าใจความหมายของงานในครั้งนี้ที่เป็นงานการกุศล และจะทำให้คนในชาติเกิดความคิดอะไรบางอย่าง ทุกคนเลยอยากทำและตั้งใจกันเต็มที่
เมื่อเราย้อนมองกลับไป เราเห็นว่าคุณค่าของดนตรีมันได้เกิดขึ้นแล้ว ทั้งกับตัวนักเรียนและครู จากประสบการณ์การฝึกซ้อมและการแสดงต่างๆ ที่เกิดขึ้น ตัวเราเองเราก็รู้สึกประทับใจ หายเหนื่อย และสนุกกับการทำงานได้ต่อไป    


ครูอยากบอกว่า...
ครูต้องพัฒนาตัวเองอยู่ตลอด ถ้าย่ำอยู่กับสิ่งเดิมๆ มันจะเกิดภาวะที่รู้สึกเบื่อ ไม่สนุก ไม่ท้าทาย ดังนั้นเราต้องไม่หยุดคิดในสิ่งที่ทำอยู่ ไม่มองว่าดีอยู่แล้ว แต่มองว่ามันต้องไปได้อีก ต้องมีที่ดีกว่านี้อีก แล้วเราจะสนุกกับการเป็นครู
