
สะท้อนผลการทำงานด้วยบันทึกหลังสอน
ในภาคเรียนวิริย ะที่ผ่านมา  ได้มีโอกาสสอนทั้งชั้น ๓ และชั้น ๔  ซึ่งวัยของนักเรียนมีความใกล้เคียงกันและแผนการสอนที่ใช้นั้นเป็นแผนที่เคยใช้และมีการพัฒนามาแล้วทั้ง ๒ ระดับชั้น   แต่สิ่งที่แตกต่างกันก็คือ  พฤติกรรมในการเรียนรู้ของนักเรียน  ซึ่ง จริงๆ แล้วแม้ในระดับชั้นเดียวกัน  ห้องเดียวกันก็ยังมีความแตกต่างกัน   หลังจากการสอนในสัปดาห์แรก  ได้มาทบทวนตนเองผ่านการอ่านแบบบันทึก LS ฉบับผู้สอน  และบันทึกหลังการสอนของตนเอง  พบว่า  ครูยังไม่สามารถสร้างการเป็นเจ้าของการเรียนรู้ได้อย่างทั่วถึง  จึงได้เริ่มต้นทำบันทึกเกี่ยวกับนักเรียนเป็นรายบุคคลในหัวข้อจุดเด่น  เรื่องที่ควรพัฒนาและวิธีการพัฒนานักเรียนเพิ่มเติมอีก  โดยข้อมูลในการบันทึกได้จากการสังเกตในขณะนักเรียนแก้โจทย์สถานการณ์  การแลกเปลี่ยน และการตรวจงานในสมุด   ซึ่งในการทำบันทึกนี้ทำให้เราเห็นภาพนักเรียนแต่ละคนชัดเจนขึ้น  
ทั้งจากแบบบันทึก LS ฉบับผู้สอน  บันทึกหลังการสอนของตนเอง  และบันทึกเกี่ยวกับนักเรียนเป็นรายบุคคล  ทำให้ตนเองได้ไตร่ตรองรอบด้านมากขึ้นทั้งเรื่องแผนการสอน  ตัวครูและนักเรียน  จนพบว่า  ตัวเราเองนี่เองที่ต้องปรับเปลี่ยนเป็นสิ่งแรก  ทั้งในเรื่องการทำความเข้าใจแผนการสอนใหม่อีกครั้งเนื่องจากแผนการสอนของระดับชั้น ๓ เป็นแผนที่เราเข้าไปร่วมปรับจากแผนเดิมที่มีอยู่แล้วจึงต้องทำการเรียนรู้กันใหม่   ปรับตนเองในขณะสอนจะต้องพูดให้ช้าลง   ฟังนักเรียนให้มากขึ้นและลดการเข้าใจนักเรียนได้เร็วจนเกินไป  รวมทั้งต้องระมัดระวังภาวะอารมณ์ที่ไม่สมควรที่เกิดจากความคาดหวังของครูเองว่านักเรียนจะเป็นในแบบที่เราต้องการ   เมื่อการเรียนการสอนในสัปดาห์ที่ ๒ เริ่มต้นขึ้น  ในห้องเรียนชั้น ๓  ครูเริ่มเห็นนักเรียนค่อยๆ เริ่มเป็นเจ้าของการเรียนรู้มากขึ้น  สังเกตจากการที่มีนักเรียนบางคนเริ่มสนใจแก้โจทย์สถานการณ์มากขึ้นโดยครูไม่ต้องเตือน  ทำวิธีการที่หลากหลาย  และเริ่มมีนักเรียนหน้าใหม่ๆ  สนใจและยกมือตอบมากขึ้น  แม้บางคนจะยกมือแล้วพอครูเรียกให้ตอบยังสั่นหัวไม่ยอมตอบแต่  ก็แสดงให้เห็นว่ามีความอยากตอบ  เพียงเท่านี้ก็ทำให้ครูมีความหวังมากขึ้นในการสร้างการมีส่วนร่วมในการเรียนรู้ของนักเรียน  


วิธีการหาคำตอบการหารที่หลากหลายของนักเรียนชั้น ๓




แต่สำหรับในห้องเรียนชั้น  ๔  พบว่าตัวครูยังล้มเหลวในการควบคุมอารมณ์และคำพูดให้เหมาะสม  ทำให้ได้เห็นว่าตนเองยังเป็นครูที่ขี้บ่นและจู้จี้กับนักเรียนจนเกินไปซึ่งเป็นการการจัดปรับพฤติกรรมของนักเรียนด้วยวิธีที่ไม่เหมาะสม  ทำให้นักเรียนบางคนเริ่มลดการมีส่วนร่วมของตนเองลงไป
ในสัปดาห์นี้ครูก็ยังคงกลับมาเขียนแบบบันทึก LS ฉบับผู้สอน  บันทึกหลังการสอนและบันทึกเกี่ยวกับนักเรียนเป็นรายบุคคล  ซึ่งทำให้เห็นชัดว่ามีนักเรียนหลายคนที่มีพฤติกรรมที่เปลี่ยนแปลงไปทั้งในทางที่ดีและแย่ลง  รวมทั้งมีนักเรียนบางคนที่ถูกครูมองข้ามไปด้วยเช่นกัน  ทำให้คิดว่าจะทำอย่างไรจึงจะสามารถนำพานักเรียนไปด้วยกันให้มากขึ้นไปอีก  ซึ่งเมื่อมานั่งอ่านทบทวนแผนการสอนทั้งที่สอนไปแล้วและกำลังจะสอนประกอบกันไปนั้น  พบว่าการที่นักเรียนแต่ละคนมีความรู้สะสมและความสามารถในการเรียนรู้ที่แตกต่างกันนั้น   เราควรมุ่งเน้นไปยังนักเรียนกลุ่มที่มีความสามารถในการเรียนรู้ในระดับกลาง  ซึ่งจะขอเรียกนักเรียนกลุ่มนี้ว่า  นักเรียนกลุ่มกลาง  และนักเรียนกลุ่มที่มีความสามารถในการเรียนรู้มากกว่านี้ว่า นักเรียนกลุ่มเก่ง  และน้อยกว่าว่า  นักเรียนกลุ่มอ่อน  เพราะคิดว่าวิธีคิดการแก้โจทย์และแนวคิดที่ได้จากนักเรียนกลุ่มกลางจะสร้างความเข้าใจกับทั้งนักเรียนในกลุ่มอ่อนได้ง่ายและสามารถทำให้กลุ่มอ่อนค่อยๆ เรียนรู้ได้เข้าใจมากขึ้น  แล้วจึงค่อยเลือกวิธีจากเด็กกลุ่มเก่งภายหลัง  ซึ่งทำให้นึกได้ว่าช่วงปิดเทอมฉันทะนั้นได้นำผลการเรียนของนักเรียนมาเรียงจากมากไปน้อย  จึงกลับไปดูอีกครั้งเพื่อนำผลการเรียน  ประกอบกับการสังเกตจากการสอนมาพิจารณาเลือกนักเรียนแต่ละกลุ่ม  และตั้งใจว่าในสัปดาห์ถัดไปจะให้ความสนใจนักเรียนกลุ่มกลางเป็นพิเศษก่อน   ซึ่งการเรียนการสอนในสัปดาห์ต่อๆ มาครูพบว่า  ไม่เพียงนักเรียนกลุ่มกลางที่มีส่วนร่วมในการเรียนรู้  นักเรียนกลุ่มอ่อนบางคนก็เริ่มที่จะสามารถแก้ปัญหาได้ด้วยตนเองและกล้าตอบคำถามมากขึ้น  จะเหลือเพียงนักเรียนกลุ่มอ่อนบางคนที่ครูยังไม่สามารถจัดปรับพฤติกรรมการเรียนรู้ให้เหมาะสมได้  และจุดหนึ่งที่ได้เรียนรู้และค้นพบเมื่อมาทำบันทึกหลังการสอนของตนเองทุกสัปดาห์พบว่าในห้องเรียนชั้น ๓ ครูจะสามารถควบคุมอารมณ์และคำพูดของตนเองได้ดีมากกว่าในห้องเรียนชั้น ๔  บรรยากาศในการสอนห้องเรียนชั้น ๓ นั้นดีกว่าเมื่อเทียบกับห้องเรียนชั้น ๔ ด้วยและเมื่อมีการวัดผลเจตคติก็พบว่า ผลของห้องเรียนชั้น ๓ นั้นได้ผลของความอยากเรียนที่มากกว่าของห้องเรียนชั้น ๔  ยิ่งช่วยยืนยันว่าเมื่อใดก็ตามที่ครูสามารถปรับตนเองในการให้โอกาสนักเรียนได้เป็นอย่างที่เขาเป็นได้มากกว่าที่เขาควรเป็น  นั่นคือจุดเริ่มต้นที่ดีที่จะทำให้นักเรียนเกิดเจตคติที่ดีในการเรียนรู้ซึ่งจะนำไปสู่การเป็นเจ้าของการเรียนรู้ของตนเองในที่สุด
 
ครูนุ่น - พรพิมล  เกษมโอภาส
ภาควิริยะ ปีการศึกษา 2559
ภาควิริยะ ปีการศึกษา ๒๕๕๘

ภาควิริยะ ปีการศึกษา ๒๕๕๘
   
ภาควิริยะ ปีการศึกษา ๒๕๕๘
 



