
-115818-139148
                มีบรรยากาศยามเช้าในห้อง ๓/๔ หลังจากที่เด็กมาโรงเรียน เมื่อขึ้นมาถึงห้องเด็กส่วนใหญ่จะเปิดกระเป๋าส่งงานต่างๆ เช่นการบ้าน มีเด็กส่วนน้อยที่ครูต้องคอยเตือนว่าส่งการบ้านหรือยัง ส่วนใหญ่ก็จะเป็นคนเดิมๆ และมักป็นคนที่มาสาย ทำให้กิจกรรมทุกอย่างรีบเร่งไปหมด และขาดการร่วมกิจกรรมในตอนเช้า เช่นรักการอ่านกิจกรรมหน้าเสาธง การบ้านไม่ได้ส่ง รีบมานั่งเรียนกับเพื่อนทำให้การเรียนเต็มไปด้วยความกังวลและบางครั้งไม่เข้าใจในบทเรียนนั้น ครูจึงเตือนเรื่องประโยชน์ของการมาเช้า และการได้ร่วมกิจกรรมที่ครบถ้วน ส่งการบ้านได้ตรงเวลา และซึ่งหากใครไม่เข้าใจก็สามารถมาถามครู และทำต่อจนเสร็จ 
สาเหตุที่พบได้บ่อยสุดคือ เด็กกลุ่มนี้มักจะขี้ลืม เช่น ลืมงานที่ต้องนำกลับไปทำในแต่ละวัน บางคนลืมว่าวันไหนต้องทำอะไร ต้องเตรียมอะไรบ้าง ครูจึงคิดหาวิธีในการช่วยเตือนความจำว่าใครมีงานอะไรบ้างที่ยังไม่ได้ส่ง โดยครูประจำวิชาเอาตารางงานมาติดไว้ที่ข้างห้อง ให้เด็กได้ตรวจสอบด้วยตัวเองว่าใครมีงานอะไรที่ยังไม่ได้ส่ง และมีงานอะไรที่ต้องส่งต่อไปอีกในวันไหน สามารถตรวจสอบตัวเองอีกครั้ง นอกเหนือไปจากการจดการบ้านที่อยู่ในสมุด ซึ่งบางคนไม่ได้เปิดดูบ่อยๆ แต่การติดไว้ที่ข้างห้องตรงบริเวณที่เด็กๆ เดินผ่านวันละหลายครั้งก็ช่วยให้มีโอกาสในการเห็นบ่อยขึ้น ทำให้เตือนตัวเองได้มากขึ้น เมื่อเด็กเห็นชื่อตัวเองว่ามีงานอะไรที่ยังไม่ได้ส่ง ก็จะมาทำส่ง และนอกจากนี้ยังเจอชื่อเพื่อนที่ตัวเองสามารถนำไปบอกต่อได้ว่ามีงานค้างอะไรที่ต้องทำ เพื่อที่ว่าเสร็จงานแล้วจะได้ไปเล่นด้วยกัน ซึ่งวิธีนี้จะได้ผลมากหลังจากที่ทำงานส่งแล้วแต่ละคนจะมาลบชื่อของตัวเองออก และตรวจดูว่ายังมีอะไรต้องทำอีกหรือไม่ และมีงานอะไรที่ต้องทำในวันถัดไป วันไหนเป็นการตรวจทานตัวเองได้เป็นอย่างดี เพื่อนในกลุ่มจะมาดูว่าในกลุ่มของตนเองมีใครที่ยังไม่ส่งอะไรบ้าง เป็นวิธีการที่เพื่อนคอยเตือนเพื่อน
               โดยที่ครูไม่ต้องเตือนมากนัก จากการที่ใช้บอร์ดเตือนความจำ เด็กสามารถติดตามงานได้ด้วยตัวเองมากขึ้นและแต่ละคนสามารถทำงานที่จะส่งในครั้งต่อไปได้ตรงเวลามากยิ่งขึ้น สิ่งที่สังเกตเห็นคือเด็กๆมีการส่งงานตรงตามเวลาเพื่อว่าในครั้งต่อไปจะได้ไม่มีชื่อของตนเองอยู่ในบอร์ดอีก และในทุกครั้งที่มาดูบอร์ดแล้วไม่พบชื่อของตนเองอยู่ที่บอร์ดแล้วแต่ละคนดูจะมีความพึงพอใจ เพราะนั่นหมายถึงเขาจะมีเวลาไปเล่นหรือไปทำกิจกรรมที่เขาชื่นชอบอย่างมีความสุข และพวกเขาก็ยังมาโรงเรียนเช้าอีกด้วย 
 ชื่อ  รุ่งนภา พานิชนอก (ครูกุ้ง)

