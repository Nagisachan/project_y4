
ประเมินเพื่อพัฒนา (Formative Assessment)
จากเป้าหมายการเรียนรู้จากห้องเรียนของนอรเวย์และฟินแลนด์ ทั้ง ๑๖ ข้อ จะสังเกตว่ามีเพียงข้อ ๑ “นักเรียนมีความรู้พื้นฐานผ่านการเข้าถึงสื่อการเรียนด้วยตนเอง” ข้อเดียวเท่านั้นที่สามารถใช้การประเมินผลด้วยการสอบวัดผลได้ ที่เหลืออีก ๑๕ ข้อ เป็นสมรรถนะและทักษะที่ต้องอาศัยการประเมินผลในลักษณะ Formative Assessment หรือการประเมินเพื่อพัฒนา แต่การศึกษาไทยที่ผ่านมากลับให้น้ำหนักกับการประเมินผลตัดสินการเรียนรู้ตามมาตรฐาน (Summative Evaluation) เป็นส่วนใหญ่ เพราะมีเป้าหมายวัดผลว่าเด็ก “เรียนเก่ง-ไม่เก่ง” “ผ่านหรือตก”  ดังนั้นหากครูตั้งเป้าหมายการเรียนรู้ร่วมกันว่า “เพื่อให้เด็กเป็นผู้เรียนรู้ได้ด้วยตนเอง” ครูต้องให้ความสำคัญกับการประเมินผลแบบ Formative Assessment
นพ.วิจารณ์ พานิช อธิบายถึงการประเมินเพื่อพัฒนาไว้ในบทความเรื่อง “ประเมินเพื่อมอบอำนาจ” (ตีความจากหนังสือ Embedded Formative Assessment) ว่า คือ การประเมินผลย่อย หรือการประเมินการเรียนรู้ของนักเรียนแต่ละคนเป็นระยะ แล้วนำผลการประเมินนั้นมาใช้ปรับปรุงกระบวนการเรียนรู้ โดยครูนำมาปรับปรุงการจัดกิจกรรมหรือกระบวนการเรียนรู้ที่ออกแบบไว้  นักเรียนแต่ละคนนำมาปรับปรุงการเรียนของตน ทั้งในด้านความรู้และวิธีการเรียนรู้
การประเมินรูปแบบนี้ไม่ได้มุ่งหมายตัดสินการเรียนรู้ของนักเรียนเหมือนกับการประเมินตามมาตรฐาน แต่เน้นประเมินเพื่อนำผลมาพัฒนานักเรียนเป็นรายบุคคล และเพิ่มผลสัมฤทธิ์การเรียนรู้ของนักเรียนทั้งที่เป็นรายบุคคลและทั้งระดับชั้น โดยครูและนักเรียนจะทำความเข้าใจร่วมกันตั้งแต่ก่อนเริ่มเรียนว่าเป้าหมายของการเรียนรู้ในครั้งนี้คืออะไร และมีเกณฑ์อะไรในการวัดประเมินผล ซึ่งครูจะสังเกตผลการเรียนรู้ของนักเรียนแต่ละคนตามประเด็นการประเมินที่ตั้งไว้  แล้วนำผลการประเมินที่ได้เป็นข้อมูลป้อนกลับ (Feedback) คิดหาวิธีช่วยเหลือหรือเสริมแรงนักเรียน เช่น จัดหาสื่อเพิ่มเติม ตั้งคำถามที่เป็นคำถามเชิงบวก (Appreciative Inquiry) หรือปรับกระบวนการเรียนการสอน ซึ่งชั้นเรียนที่ใช้การประเมินเพื่อพัฒนา กิจกรรมหรือกระบวนการเรียนรู้จะปรับเปลี่ยนอยู่ตลอดตามผลการเรียนรู้ที่เกิดขึ้น
เมื่อครูเห็นปัญหาของนักเรียน นั่นคือ “โอกาส” ไม่ใช่ “ปัญหา”

ใช้จุดหมายออกแบบวิธีเดินทาง 
หัวใจสำคัญของการประเมินผลแบบ Formative Assessment คือการที่ครูและนักเรียนรับรู้ร่วมกันตั้งแต่ก่อนเข้าสู่กระบวนการเรียนรู้ว่า การเรียนในเรื่อง/หัวข้อนี้มีวัตถุประสงค์อะไร และใช้เกณฑ์อะไรในการประเมิน ซึ่งครูจะต้องมีสองประเด็นนี้อยู่ในใจขณะจัดการเรียนการสอน เพื่อพร้อมประเมินอยู่เสมอ ขณะที่กระบวนการเรียนรู้ที่ออกแบบไว้จะปรับเปลี่ยนไปตามสภาพการเรียนรู้ที่เกิดขึ้น หรือจากการประเมินผลย่อยของครูนั่นเอง

องค์ประกอบการออกแบบการจัดการเรียนรู้
• วัตถุประสงค์การเรียนรู้หรือเป้าหมายที่ต้องการให้เกิดกับนักเรียน (Objective)
• วิธีการ/กระบวนการเรียนรู้ (Learning Process)
• การประเมินผล (Evaluation)

เมื่อกลับมาดูวิธีการออกแบบการจัดการเรียนรู้โดยทั่วไป พบว่าส่วนใหญ่แล้วครูจะออกแบบโดยเริ่มต้นจากการกำหนดวัตถุประสงค์ ออกแบบวิธีการหรือกระบวนการเรียนรู้ แล้วจึงระบุเกณฑ์การวัดประเมินผลจากกระบวนการที่ออกแบบไว้ ส่งผลให้ครูมักใส่ใจกับการจัดการเรียนรู้ให้ถูกต้องและครบถ้วนตามกระบวนการที่ออกแบบไว้ มากกว่าการวัดประเมินผล
ดังนั้นเพื่อให้ครูมีความแม่นยำในเป้าหมายและสิ่งที่ต้องการวัดประเมินผลจากนักเรียน ครูจึงต้อง “เปลี่ยน” วิธีการออกแบบการจัดการเรียนรู้ โดยเอาเป้าหมายและผลปลายทาง (เกณฑ์การวัดประเมิน) เป็นตัวตั้ง แล้วออกแบบกระบวนการให้สอดคล้องกับเป้าหมายและผลปลายทางที่ต้องการ ซึ่งเรียกว่าการออกแบบย้อนรอยจากปลายมาหาต้น (Backward Design)


Backward Design
กำหนดวัตถุประสงค์ (O) - -&gt; ระบุเกณฑ์วัดประเมินผล (E) - -&gt; ออกแบบกระบวนการ (L)


วิธีการนี้ครูจะมองเห็นภาพรวมของการเรียนรู้ในบทหรือหัวข้อนั้นๆ ตั้งแต่ต้นจนจบกระบวนการ โดยเริ่มจากกำหนดเป้าหมายของการเรียนรู้ แล้วดูว่าจากเป้าหมายดังกล่าวจะใช้เกณฑ์อะไรวัดประเมินผลได้ ตัวอย่างเช่น เป้าหมาย - นักเรียนเห็นคุณค่าในสิ่งที่เรียนรู้ เกณฑ์การวัดประเมิน - นักเรียนนำสิ่งที่เรียนรู้ไปใช้ประโยชน์ต่อตนเองและผู้อื่น ครูจะต้องมาออกแบบว่าจะใช้วิธีการหรือกระบวนการอะไรให้นักเรียน นำสิ่งที่เรียนรู้ไปใช้ประโยชน์ต่อตนเองและผู้อื่น หากจัดการเรียนรู้ตามกระบวนการดังกล่าวแล้วนักเรียนไม่เกิดผลการเรียนรู้ตามเกณฑ์ที่ตั้งไว้ ครูก็กลับมาปรับเปลี่ยนกระบวนการเพื่อพานักเรียนไปสู่เป้าหมายที่ตั้งไว้ให้ได้

