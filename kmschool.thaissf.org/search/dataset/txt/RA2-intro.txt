
ดูตนออก บอกตนได้ ใช้ตนเป็น เห็นตนชัด
จะทำให้ จัดวางตนถูก
คนที่รู้จักตัวเอง จะประเมินตัวเอง
และประเมินสิ่งที่ตนกำลังเกี่ยวข้องอย่างเหมาะสมเสมอ
พระมหาวุฒิชัย วชิรเมธี
CHANGE Before Change
ก่อนการเปลี่ยนแปลง...   
 บนปรัชญาและความเชื่อของโรงเรียนรุ่งอรุณ ที่สอดคล้องกับความเชื่อทางพุทธศาสนาว่ามนุษย์เราเป็นผู้ที่สามารถพัฒนาตนได้จนถึงขั้นสูงสุด    การอ่านตนออก บอกตนได้ ใช้ตนเป็น และเห็นตนชัด  เรียกได้ว่าเป็นการเจริญสติ   เพราะจะทำให้เราสามารถจัดวางตนได้ถูก   คนที่รู้จักตนเองอย่างดีจะประเมินตนเองและประเมินสิ่งที่ตนกำลังกระทำอยู่อย่างเหมาะสม   เรียกได้ว่าเป็นการพัฒนาตนนั่นเอง     โดยเฉพาะอาชีพครู เป็นอาชีพที่ต้องพัฒนาตัวตนด้านในของตัวเองอยู่เสมอๆ  เพื่อเป็นผู้จัดการเรียนรู้ที่ดี เป็นแบบอย่างให้นักเรียน    ภายหลังจบการประชุมหรือการแลกเปลี่ยนเรียนรู้สิ่งใหม่ๆ  ครูจะเขียนจดหมายสื่อสารกับตัวเอง เพื่อทำการใคร่ครวญ ทบทวน  สะท้อน และถ่ายทอดความรู้สึก ความเข้าใจของตนเองว่าสิ่งที่ครูทำอยู่นั้นมีความสำเร็จมากน้อยแค่ไหน    มีเรื่องราวที่ดี  เรื่องน่าประทับใจ หรือประสบการณ์อะไรที่ได้เรียนรู้ทั้งที่เป็นความสำเร็จ  หรือความผิดพลาด บกพร่อง  และควรแก้ไขปรับปรุงอย่างไร   และบางครั้งก็นำจดหมายนั้นมาแลกเปลี่ยนกันในวงสนทนา  จนหลายครั้งที่เพื่อนๆ ครูได้เรียนรู้ ต่อยอดออกไป  เกิดแรงบันดาลใจใหม่ๆ ขึ้น    
สำหรับปีการศึกษา ๒๕๕๗  ก่อนที่จะร่วมกันสร้างการเปลี่ยนแปลง(Change)  ผู้บริหาร  ครูทุกโรงเรียน ครูวิชาพิเศษและเจ้าหน้าที่ปฏิบัติการทุกโรงเรียน   มีการจัดวงประชุมเชิงปฏิบัติการและการเรียนรู้องค์ความรู้ใหม่   และมีกิจกรรมการเขียนจดหมายถึงตัวเอง   
ขอนำจดหมายบางฉบับมาเสนอภาพความประทับใจ เรื่องราวที่กลั่นออกมาจากใจ  จากประสบ -การณ์ของครูต่อการจัดการเรียนการสอนของตน    จดหมายแต่ละฉบับบอกเล่าเบื้องหน้า  เบื้องหลังการจัดการเรียนการสอนที่ไม่ง่ายทีเดียว  สะท้อนให้เห็นถึงความมุ่งมั่น ทุ่มเท ใส่ใจ สมกับความเป็นครูรุ่งอรุณ  ครูผู้นำในทิศทางใหม่ของการศึกษา  
เชิญร่วมเรียนรู้และเป็นกำลังใจในก้าวแห่งการเปลี่ยนแปลงที่กำลังเกิดขึ้นของคุณครูทุกท่านค่ะ




Welcome

จากความสำเร็จของทีมครูดนตรีรุ่งอรุณ ที่ได้เรียนรู้ประสบการณ์การเปลี่ยนแปลง(Change) ภายในจิตใจของตนเอง  จากการเผชิญโจทย์ที่ยาก ท้าทาย   ร่วมจับมือกันก้าวผ่านความกลัว  ความกดดัน ระยะเวลาอันจำกัด และอีกหลากหลายอุปสรรคที่ดาหน้าเข้ามา   นำไปสู่ความสำเร็จของการแสดงคอนเสิร์ตการกุศล “รวมไทย ใจหนึ่งเดียว”  ในช่วงปลายปีการศึกษา ๒๕๕๖  ที่สร้างความประทับใจแก่ชาวชุมชนรุ่งอรุณมาจนถึงทุกวันนี้     
ความสำเร็จในครั้งนั้นเป็นหนึ่งในจุดเปลี่ยน  เป็นจุดเริ่มต้นของการสร้างการเปลี่ยนแปลงแนวคิดการจัดการศึกษาของโรงเรียนรุ่งอรุณ PROJECT for CHANGE  ในปีการศึกษา ๒๕๕๗ นี้  ที่มีเป้าหมายเพื่อสร้างการเปลี่ยนแปลงระดับโรงเรียน  ยกระดับคุณภาพการเรียนรู้ของผู้เรียน  ให้นักเรียนรุ่งอรุณเป็นคนรุ่นใหม่ที่มีความสามารถและสมรรถนะเพื่อการอยู่รอดในศตวรรษที่ ๒๑   เป็นคนรุ่นใหม่ที่พร้อมจะเติบโตเป็นผู้นำในการพัฒนาสังคมไทย
จุดมุ่งหมายนี้เป็นเรื่องที่โรงเรียนรุ่งอรุณตระหนักดีว่าจำเป็นต้องลงมือทำในทันที ไม่สามารถประวิงเวลาได้อีกต่อไป  เป็นเรื่องเร่งด่วนที่ทุกคนตั้งแต่ผู้บริหารและครูในทุกระดับในโรงเรียนต้องมองเห็นโจทย์ เห็นเป้าหมายร่วมกัน  และมียุทธศาสตร์ในการจัดการให้เกิดการเปลี่ยนแปลงขึ้น โดยเป็นการเปลี่ยนแปลงที่ต้องเผชิญความยุ่งยาก ความลำบาก และพยายามทำในสิ่งที่ไม่คุ้นชินเลยหรือสิ่งที่ไม่เคยทำมาก่อน  ต้องลงมือทำสิ่งใหม่ๆ ฝึกฝืนความยึดติดในรูปแบบต่างๆ  พร้อมที่จะร่วมแรง ร่วมใจไปสู่ฝันเดียวกัน  
 PROJECT for CHANGE  ต้องสร้างการเปลี่ยนแปลงในหลากหลายระดับ โดยเริ่มที่นโยบายเปลี่ยน   ตามด้วยครู เพราะเมื่อครูเปลี่ยน นักเรียนก็จะเปลี่ยน  รวมถึงการเปลี่ยนแปลงโครงสร้างการจัดการเรียนการสอน สภาพแวดล้อม สื่อและอุปกรณ์ และที่สำคัญคือวิธีการวัด ประเมินผล
 การสร้างแรงบันดาลใจ  การสร้างระบบและกลไกติดตามการพัฒนา สนับสนุนการจัดการเรียนการสอน  การมีตัวช่วยต่างๆ ให้ครูเห็นความสำเร็จของตนอย่างชัดเจน   สิ่งเหล่านี้จะทำให้เกิดการเปลี่ยนแปลง CHANGE  ที่ยิ่งใหญ่ขึ้นได้   
ในภาคเรียนที่ ๑ นี้บนเส้นทางของการเปลี่ยนแปลง  ครู...ผู้เป็นหัวใจสำคัญในการสร้างความเปลี่ยนแปลง  มีการ”เปลี่ยน” การพัฒนาตนเอง  มีการใคร่ครวญ ทบทวน สะท้อนตนเอง และเรียนรู้จากประสบการณ์ความสำเร็จในชีวิตการเป็นครูรุ่งอรุณที่ทุกคนมีอยู่อย่างแน่นอน  ซึ่งจะเป็นต้นทุนและเป็นพลังใจที่ยิ่งใหญ่    นอกจากนั้นการได้สะท้อนตนยังเป็นการตั้งเจตจำนงใหม่...ที่จะร่วมนำพาสู่ก้าวแห่งการเปลี่ยนแปลงใน PROJECT for CHANGE  ในปีการศึกษา ๒๕๕๗ นี้    และเป็นอีกก้าวบนเส้นทางการปฏิรูปการศึกษาของไทยให้ยั่งยืน


Welcome (เก่า)

ย้อนไปช่วงปลายปีการศึกษา ๒๕๕๖  การแสดงคอนเสิร์ตการกุศล “รวมไทย ใจหนึ่งเดียว” สร้างความประทับใจแก่ชาวชุมชนรุ่งอรุณจนถึงทุกวันนี้    ความสำเร็จนี้จะเกิดขึ้นไม่ได้   หาก “ครูดนตรีสากล” ผู้อยู่เบื้องหลังการแสดงครั้งนี้ไม่กล้า “CHANGE”  เปลี่ยนแปลงตนเอง  เพื่อก้าวข้ามผ่านความกลัว กังวล  และความไม่มั่นใจว่าจะทำการแสดงใหญ่ขนาดนี้ได้   เหตุการณ์นี้เป็นประจักษ์พยานอย่างหนึ่งว่าหัวใจสำคัญของความสำเร็จก็คือ การเปลี่ยนแปลง(Change)  
ต่อเนื่องมาถึงก่อนเปิดปีการศึกษา ๒๕๕๗  รศ.ประภาภัทร นิยม พร้อมกับคณาจารย์สถาบันอาศรมศิลป์  และผู้เชี่ยวชาญด้านการศึกษาได้ไปศึกษาดูงานที่ประเทศนอร์เวย์และฟินแลนด์  ประเทศต้นแบบของการจัดการศึกษาที่มีคุณภาพ  เช่นเดียวกับโรงเรียนรุ่งอรุณที่ไม่เคยหยุดนิ่ง พยายามเรียนรู้และยกระดับคุณภาพการเรียนรู้ของผู้เรียน  ให้เป็นคนรุ่นใหม่ในศตวรรษที่ ๒๑  ที่มีคุณภาพ   
 อาจารย์ประภาภัทรนำคลิปภาพห้องเรียนเด็กเล็ก (อนุบาล) และเด็กโต (มัธยม)ที่โรงเรียนมอนเตสซอรี่ ฟินแลนด์ มาฉายให้วงประชุมครูทั้งโรงเรียน  เพื่อเตรียมพร้อมสู่การเปลี่ยนแปลง “CHANGE” ในครั้งนี้ และยังมีการจัดวงประชุมเชิงปฏิบัติการทั้งกลุ่มใหญ่และกลุ่มย่อยตามแต่ละโรงเรียน กลุ่มวิชา และระดับชั้น    โดยมีเป้าหมายเพื่อสร้างการเปลี่ยนแปลงระดับโรงเรียน  ภายใต้แนวคิดโครงการเพื่อการเปลี่ยนแปลง PROJECT for CHANGE  ที่มีเป้าหมายเพื่อพัฒนานักเรียนให้เรียนรู้ด้วยตัวเองได้ โดยเริ่มที่ตัวผู้บริหารต้องเปลี่ยน   ตามด้วยครูเพราะเมื่อครูเปลี่ยน  นักเรียนจะเปลี่ยน  รวมถึงการเปลี่ยนแปลงโครงสร้างการจัดการเรียนการสอน สภาพแวดล้อม สื่อและอุปกรณ์ และที่สำคัญคือวิธีการวัด ประเมินผล
ในการประชุมแต่ละครั้ง  นอกจากครูมาร่วมเรียนรู้แล้ว ยังเป็นโอกาสที่ครูได้มาแลกเปลี่ยนเรียนรู้ระหว่างกัน ทบทวนเป้าหมายให้ไปในแนวทางเดียวกัน รวมทั้งทบทวนประสบการณ์ความสำเร็จหรือล้มเหลวที่ผ่านมาก่อนจะก้าวเดินต่อไป กิจกรรมหนึ่งที่เกิดขึ้น คือการจัดการความรู้  ในช่วงท้ายของการประชุมครูได้รับมอบหมายให้เขียนจดหมายถึงตัวเอง บอกเล่าประสบการณ์ความสำเร็จหรือความประทับใจในการจัดการเรียนการสอนที่ผ่านมา เพื่อให้ครูกลับมาหาต้นทุนที่ตัวเองมี  ซึ่งจะเป็นต้นทุนและแรงบันดาลใจในการเปลี่ยนแปลงก้าวต่อไปของครูแต่ละคน     
ขอนำจดหมายบางฉบับมาเสนอภาพความประทับใจ เรื่องราวที่กลั่นออกมาใจ มาจากประสบการณ์ของครูต่อนักเรียนของตน    แต่ละฉบับบอกเล่าเบื้องหน้า  เบื้องหลังการจัดการเรียนการสอนที่ไม่ง่ายทีเดียว  สะท้อนให้เห็นถึงความมุ่งมั่น ทุ่มเท ใส่ใจ ในความเป็นครูรุ่งอรุณ  ครูผู้นำในทิศทางใหม่ของการศึกษา  
เชิญร่วมเรียนรู้และเป็นกำลังใจในก้าวแห่งการเปลี่ยนแปลงที่กำลังเกิดขึ้นแก่คุณครูทุกท่านค่ะ
