
คุณค่าของทีม
ครูเอกราช  แพรม่วง (ครูเล็ก)

สวัสดีเล็กเพื่อนรัก 
  การทำงานในอาชีพครูนั้นการวางแผนการสอนเป็นสิ่งสำคัญ  บางครั้งวางแผนแล้วเป็นไปอย่างที่วางไว้ก็มีความสุขทั้งนักเรียนและครู  แต่ถ้าไม่เป็นไปอย่างที่วางแผนไว้ หรือวางแผนไม่รัดกุม  เราก็ต้องแก้ไขหรือปรับแผนการสอนบ้างให้เหมาะสมกับสถานการณ์  บางครั้งแผนการสอนของเราไม่ประสบความสำเร็จ  นักเรียนไม่สนใจในกิจกรรมของครู  เราก็ไปโทษนักเรียนว่าไม่ตั้งใจเรียน  หรือถ้าห้องเรียนเริ่มวุ่นวาย ครูก็เริ่มหงุดหงิด  แต่พอกลับมาดูตัวเอง  ทำจิตใจให้เป็นปกติ  จะเริ่มมองแผนการสอนตัวเองที่ยังไม่สมบูรณ์  ยังไม่ตอบรับการเรียนรู้ของนักเรียน  ผมค่อยๆ สงบอารมณ์ตัวเอง  และตั้งสติค่อยๆ แก้ปัญหาตามความเป็นจริง  ทำให้ลดอาการโกรธและหงุดหงิดลงได้  แล้วนำปัญหาที่เกิดขึ้นมาปรึกษาเพื่อนครูในทีม
ผมเริ่มเล่าปัญหาให้เพื่อนครูในทีมฟัง  ทุกคนช่วยวิเคราะห์  วิจารณ์  และช่วยเสนอความคิด ช่วยคิดแผนการสอนให้เหมาะสมกับชั้นเรียน  พอผมนำคำแนะนำมาปรับใช้ในการสอนปรากฏว่าช่วยทำให้การเรียนการสอนราบรื่นขึ้น นักเรียนมีความใฝ่รู้ในการเรียนดีขึ้น  ทำให้ห้องเรียนเกิดความสุขทั้งนักเรียนและครู
ผมจะเล่าการสอนกลุ่มกีตาร์กลุ่มคละชั้น ป.๔-๖ เป็นครั้งแรกที่ผมมาสอนเครื่องดนตรีชนิดนี้ซึ่งมีนักเรียนเลือกสิบคน  ในช่วงแรกผมสอนเหมือนกันทุกคน คือเริ่มจากเพลงที่ง่ายๆ เพราะคิดว่าจะจัดการเรียนได้ง่าย   ปรากฏว่าสอนไปได้สักสองสัปดาห์ นักเรียนที่มีพื้นฐานอยู่แล้วเริ่มเบื่อ  ไม่ค่อยสนใจในเพลงที่เราเตรียมไว้  และไม่ค่อยซ้อม  ผมเห็นนักเรียนไม่ฝึกซ้อมก็เริ่มไม่พอใจ  พยายามหาสาเหตุที่ทำให้นักเรียนเป็นเช่นนั้น  แต่ก็ยังคิดไม่ออก  เพราะเราคิดในมุมของตนเอง จึงนำปัญหาดังกล่าวมาปรึกษาครูในทีม
เพื่อนครูในทีมช่วยวิเคราะห์แล้วแนะนำโดยให้เราลองแยกนักเรียนตามความสามารถเป็นกลุ่ม กลุ่มมีพื้นฐานเบื้องต้น  กลุ่มมีพื้นฐานปานกลาง  และกลุ่มมีพื้นฐานที่ดี  แล้วเลือกเพลงตามความสามารถของกลุ่มนั้นๆ  จากนั้นพอเล่นได้แล้วให้ไปร่วมเล่นกับวง R.A.  Pop  Orchestra  หลังจากลองทำตามคำแนะนำปรากฏว่าบรรยากาศในห้องเรียนเริ่มดีขึ้น  นักเรียนเริ่มฝึกซ้อมด้วยตนเอง  มีความสนใจและตั้งใจฝึกซ้อมดี เพราะนักเรียนมีเป้าหมายในการเรียนที่ต่อไปจะได้ไปรวมกับวง R.A.  Pop  Orchestra  
ผมประทับใจในการทำงานแบบเป็นทีมที่ทุกคนช่วยกันแก้ปัญหา  ทำให้ได้ความคิดหลากหลาย  หลายมุมมอง  และเมื่อนำมาปรับใช้ก็ทำให้แผนการสอนของเรามีประสิทธิภาพมากขึ้น  

ครูอยากบอกว่า...
การยอมรับฟังคนอื่น ไม่เอาตัวเองเป็นที่ตั้ง ทำให้เราก้าวออกจากกรอบและเห็นข้อจำกัดของตัวเอง
