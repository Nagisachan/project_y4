
หนูว่ามันยากเกินไป........
เรื่องที่จะบอกเล่าต่อไปนี้เป็นเรื่องราวที่เพิ่งเกิดขึ้นเมื่อไม่กี่อาทิตย์ก่อนปิดภาคเรียนวิริยะ  ครูนุ่นเองก็ยังไม่แน่ใจว่าสิ่งที่ตนเองเห็นนั้นจะเป็นอย่างที่คิดหรือไม่ แต่เรื่องราวนี้เป็นเรื่องที่น่าสนใจและน่าคิดต่ออย่างยิ่ง   
เรื่องมีอยู่ว่า ....... บ่ายวันหนึ่งหลังจากสัปดาห์ภาคสนามในห้องเรียน ๒/๓  นักเรียนทุกคนกำลังเรียนกำลังเขียนประมวลความรู้ลงในสมุดภาคสนาม โดยมีครูต้อง (ครูวิชามานุษกับโลก) ทำหน้าที่เป็นผู้อำนวยความสะดวกนำพานักเรียนสรุปการเรียนรู้ บรรยากาศการทำงานของเด็กๆเต็มไปด้วยความสนุกสนานในการแลกเปลี่ยนเรียนรู้ ทุกคนอยากพูดอยากตอบ ทุกคนอยากนำเสนอความคิดเห็นของตนเอง ทุกคนขะมักเขม้นในการเขียนสิ่งที่อยู่บนกระดานลงในสมุด  ครูนุ่นแอบดีใจว่า วันนี้เด็กๆ ๒/๓ ตั้งใจเรียนมากๆ ^^
เวลาผ่านไปประมาณ ๑๐ นาที ครูนุ่นสังเกตเห็นเด็กผู้ชายคนหนึ่ง นอนฟุบหน้าด้านขวาแนบไปกับโต๊ะ มองออกนอกหน้าต่างและไม่เขียนอะไรเลย ครูนุ่นแอบคิดในใจอีกว่า นั่นไง...ว่าแล้ว.....  เพราะพฤติกรรม เช่นนี้ไม่ได้เพิ่งเกิดขึ้น นักเรียนคนนี้มีพฤติกรรมไม่เขียนงาน ทำงานช้า ไม่เริ่มงาน และทำงานไม่สำเร็จตามกำหนด ทั้งๆที่ในช่วงของการแลกเปลี่ยนเรียนรู้  เขาสามารถแลกเปลี่ยนร่วมกับเพื่อนในห้องเรียนได้เป็นอย่างดี มีความสามารถในการคิดวิเคราะห์ การแก้ปัญหาทั้งแบบมีโจทย์และแบบเฉพาะหน้าได้ดีมาก แต่พอถึงเวลาที่ต้องทำงานเขามักจะยากลำบากมากๆ ในทุกวิชา ไม่ว่างานง่าย งานยาก งานเขียน งานวาด งานกลุ่ม งานเดี่ยว ทั้งๆที่ความสามารถในการเรียนรู้และการอ่านเขียนอยู่ในขั้นดีมาก
เมื่อเห็นพฤติกรรมเขาในช่วงแรกๆ ประมาณช่วงต้นภาคเรียนวิริยะ ครูนุ่นก็ตั้งใจว่า จะต้องช่วยเด็กตนนี้ให้หลุดพ้นให้ได้!!!ครูนุ่นก็เริ่มทำอย่างที่ถนัดคือ หาข้อมูลของเด็กคนนี้หลายๆด้าน ทั้งจากครูประจำชั้น จากครูประจำวิชา  จากการสังเกตด้วยตนเอง จากงานของเขา  จากข้อมูลของผู้ปกครอง ย้อนไปถึงครูที่เคยสอนตอน ป. ๑ ขอความเห็นจากครูที่สอนเขาในปัจจุบันว่าเห็นอย่างที่ครูนุ่นเห็นหรือเปล่า แล้วคิดว่าเพราะอะไรจึงเป็นแบบนั้น  ครูนุ่นคิดวิเคราะห์หลายอย่างจากข้อมูลที่หามาได้  เริ่มพบเหตุปัจจัยหลักที่ทำให้เขาไม่ทำงาน คือ ๑. ต้องการให้งานออกมาดีที่สุดเสมอ   ๒. เปรียบเทียบงานของตนเองกับงานของเพื่อนเสมอ  ๓. ถ้าหากคิดว่าตนเองทำงานนั้นได้ไม่ดีเพราะไม่ถนัดก็จะท้อแท้ตั้งแต่แรกและไม่ทำ  ๔. เมื่อมีเรื่องกระทบใจก่อนหน้านั้นก็จะส่งผลต่อแรงจูงใจในการเรียนในวิชาต่อไปทันที ๕. หากมีเรื่องกังวงลหรืองานที่ยังทำไม่สำเร็จ เขาก็จะเก็บมาคิดรวมกันกับปัญหาที่กำลังแก้อยู่ในปัจจุบันไม่สามารถแยกออกจากกันได้
เมื่อพบเหตุปัจจัยเหล่านั้นแล้วครูนุ่นคิดได้ว่า โอ้โห.. เด็กคนนี้ต้องแข็งแกร่งมากที่พยายามต่อสู้กับความรู้สึกคับข้องใจของตนเอง  หลายสัปดาห์ที่ครูนุ่นพยายามสังเกตพฤติกรรมของเขา พบพัฒนาการการต่อสู้ของเขาอย่างเป็นลำดับขั้น  ครั้งแรกๆที่เจอ พบว่าเมื่อเขาไม่อยากทำงานก็จะห้องไห้อยู่กับโต๊ะเรียน  ครูช่วยปลอบใจให้ พอปลอบใจก็ยิ่งร้องมากกว่าเก่า ต่อมาเริ่มเดินหนีออกจากที่ไปหาครูประจำชั้นและชวนครูพูดคุย ครูประจำชั้นยืนยันให้กลับมานั่งทำงานต่อ เขากลับมาและชวนเพื่อนข้างๆพูดคุย  คุณครูประจำวิชาพยายามให้เขาทำงานตามเท่าที่ใจจะสู้ได้ เขาก็ทำงานออกมาต่ำกว่าศักยภาพที่มีอย่างมากมายจนน่าตกใจ   เห็นท่าไม่ค่อยดีครูนุ่นจึงตัดสินใจขอคำปรึกษาจากครูวิชา และครูประจำชั้น  และตัดสินใจให้คำแนะนำว่า ให้ปล่อยเขาไปก่อนทำตามปกติเหมือนกับเด็กคนอื่นๆ ไม่ทำให้เขารู้สึกพิเศษและต่อรองได้  ฝึกให้เขาฝืนทำในสิ่งที่คับข้องใจ  และชื่นชมเขาทุกครั้งที่เห็นการทำงานของเขาคืบหน้า ไม่ว่าจะเล็กน้อยแค่ไหนก็ชื่นชมด้วยการไปชมใกล้ๆ เพราะธรรมชาติอีกอย่างของเขาก็คือจะปฏิเสธสิ่งที่ตนเองทำว่ามันดี ดังนั้นหากชื่นชมในกลุ่มใหญ่มันจะยิ่งทำให้เขาต่อต้านมากขึ้นเพราะไม่มั่นใจว่าสิ่งที่ได้รับคำชมนั้นมันดีแล้วหรือไม่  เมื่อเรา ( ครูประจำวิชา ครูประจำชั้น และครูนุ่น ) เข้าใจตรงกันแล้ว เราได้เริ่มปฏิบัติการ “ฝึกฝืนเพื่อให้เห็นคุณค่า” ให้แก่เด็กชายคนนั้น  เวลาผ่านไป.... เช้าวันหนึ่งประมาณสัปดาห์ที่ ๕ ในวิชาคณิตศาสตร์ เด็กผู้ชายคนนั้นร้องไห้โวยวายเสียงดังออกมาพร้อมกับพูดว่าไม่อยากทำงานแล้ว ทำไม่ไหวแล้ว ทำเท่าไหร่ก็ไม่เสร็จสักที แล้วยังต้องเก็บงานตอนเย็น แล้วแม่ก็ยัง..... แล้ว ..... แล้ว..... แล้วววววว (อีกมากมาย)  ต้องขอชื่นชมครูบี (ครูคณิตศาสตร์) ที่กล้าปล่อยให้เขาร้องไห้ออกมาแม้จะเสียงดัง แต่ครูก็ไม่มีท่าทีว่ารำคาญเขาเลยแล้วยังคอยอยู่ใกล้ๆเป็นเพื่อนเขาด้วย (คุณครูยอดเยี่ยมมากค่ะรับไป ๓ ดาว ^^)  หลังจากเด็กชายคนนั้นร้องไห้เรียบร้อยแล้ว ก็กลับมานั่งที่ต่อ แม้จะยังไม่ทำงานแต่เขาก็พยายามกำกับตนเองให้อยู่ในกิจกรรมการเรียนการสอนต่อไป  ถึงเวลากินของว่างเขาก็ดำเนินชีวิตตามปกติ ร่าเริง สดใส มีควาสุขกับการกินผลไม้ที่เขาชอบ วันที่เขาร้องไห้ออกมาเป็นวันที่ครูนุ่นรู้สึกมีความหวังมาก เพราะเขาเริ่มบอกความต้องการของตนเองออกมาเป็นภาษาพูด และยังกล้ายอมรับความรู้สึกพ่ายแพ้ที่เขากำลังเผชิญ นั่นเป็นสัญญาณที่ดีว่า เขาจะสามารถรับรู้ตนเอง ยอมรับตนเอง กล้าเผชิญปัญหา และศรัทธาในตนเองในทีสุด  
“ครูนุ่นครับผมทำงานนี้ไม่ได้”เสียงเล็กๆของเด็กผู้ชายที่ครูนุ่นกำลังคิดถึงปลุกให้ครูนุ่นตื่นจากภวังค์คิดของตนเอง ครูนุ่นยิ้มให้เขา  เขาหน้าบึ้งเหมือนจะร้องให้ก้มหน้าลงเล็กน้อยแล้วหมุนดินสอในมือไปมา 
“ไหนมาดูซิว่าครูนุ่นจะช่วยอะไรต้นกล้าได้บ้าง” ครูนุ่นวางงานที่กำลังทำแทนครูประจำชั้นอยู่ (วันนั้นครูประจำชั้นลางาน) แล้วมองไปที่เขาแบบตรงๆแล้วบทสนทนาของเราก็เริ่มขึ้นในขณะที่เพื่อนทั้งห้องกำลังทำงาน
“ผมเขียนไม่ได้มันคิดไม่ออก”  ครูนุ่นพยักหน้าตอบรับ “แล้วยังไงต่อจ๊ะ”  ครูนุ่นถามเขา 
“มันยากเกินไป แล้วตอนเย็นผมก็ต้องไปเก็บงานอีกด้วย”  เขาตอบสีหน้าเคร่งเครียด
“อ๋อ  งานที่เขียนตามบนกระดานมันยากเกินไปสำหรับต้นกล้าหรือจ๊ะ” ครูนุ่นถามเพื่อสะท้อนความคิดเขา
“มันก็ไม่ได้ยากเกินไปสำหรับผมหรอก แต่ผมต้องไปทำงานอื่นอีกตอนเย็น”  เขารีบตอบและย้ำคำเดิม
“อืม หนูกังวลเรื่องงานตอนเย็นที่ต้องทำ”  ครูนุ่นตอบเพื่อสะท้อนความคิด
“ใช่ ผมคิดว่าเดี๋ยวผมก็ทำงานนี้ไม่เสร็จแล้วผมก็จะต้องทำงานนี้เพิ่มแล้วต้องเอาเวลาตอนเย็นไปเก็บงานอีกที ผมทำไม่ได้ มันเยอะมากเลย”   ประโยคยาวขึ้นน้ำตาเริ่มจะไหลออกมา
“ดูเหมือนว่าตอนนี้มีหลายเรื่องที่หนูต้องคิด  แล้วหนูอยากให้ครูนุ่นช่วยอะไรได้บ้าง ครูนุ่นอยากช่วยให้ต้นกล้ากังวลน้อยลง”  ครูนุ่นตอบเขาไปพร้อมกับบอกความต้องการที่เราอยากจะช่วยเขาไปด้วย
“เอ่อออออ ผมก็ไม่แน่ใจ   แต่ผมก็ทำงานไม่ได้สักที ไม่เคยเสร็จสักที แล้วก็ต้องเก็บงานทุกที”   เขาพูดเสียงชัดเจนขึ้น ท่าทีเหมือนจะร้องไห้ลดลง
“อืมมม แล้วต้นกล้าคิดว่าเพราะอะไรต้นกล้าถึงทำงานไม่ทัน” ครูนุ่นตัดสินใจถามเขาตรงประเด็นเพื่อให้เขาได้มองเห็นสถานการณ์มากกว่าความรู้สึก
เขาทำหน้าครุ่นคิดอยู่นาน จ้องมองมาที่ครูนุ่น  ครูนุ่นเงียบมองเขา ยิ้มให้และรอฟัง 
“ผมว่าเพราะผมเขียนไม่เก่ง”  น้ำเสียงของเขาสดใสขึ้น
“ที่ว่าไม่เก่งนี่ เป็นยังไงนะครูนุ่นไม่ค่อยเข้าใจ”   ครูนุ่นถามเพื่อให้เขาได้ทบทวนตนเอง
“เอ่ออออออออออ ผมว่า เพราะเขียนช้าล่ะมั้ง”  เขาตอบออกมาอย่างไม่มั่นใจนัก
“อ๋อ เข้าใจแล้ว  ที่ต้นกล้าทำงานไม่ทันหลายวิชา ต้นกล้าคิดว่าเพราะหนูเขียนช้า ถูกไหมจ๊ะ”  ครูนุ่นถามเขาอีกครั้ง
“น่าจะเป็นเรื่องนี้แหละ สาเหตุอื่นคงไม่มีนะ ผมว่า”  เขาตอบด้วยหน้าตาสดใจ ครูนุ่นแอบคิดในใจ ใช้คำพูดทางการจริงๆเลยเธอ ^^ 
“แล้วเรื่องคิดงานล่ะ เป็นยังไงบ้าง เป็นอีกสาเหตุหนึ่งหรือเปล่าจ๊ะ” ครูนุ่นถามอีกครั้งเพื่อเช็คว่าเขาน่าจะมีอุปสรรคอื่นอีกหรือไม่
“ก็นิดหน่อย ถ้าเป็นเรื่องยากมากๆ”  เขาตอบทันที “ถ้าเรื่องง่ายๆผมทำได้อยู่แล้ว” ประโยคต่อมาดังขึ้นทันที  
“งั้นต้นกล้าว่า ถ้าเราทำงานไม่เสร็จเพราะเขียนช้า จะทำยังไงให้เราเขียนไวขึ้น”  ครูนุ่นเริ่มถามตรงประเด็น เพราะใจร้อน อยากช่วย (รีบสรุปได้ตอนที่เราแน่ใจว่าเด็กต้องการให้ช่วยอะไรจริงๆเท่านั้นนะคะ)
“ผมว่าก็ต้องฝึก”  ตอบเสียงอ่อย แต่แววตามุ่งมั่น 
“งั้นครูนุ่นช่วยฝึกให้ต้นกล้าดีไหม”  ครูนุ่นถามเสนอความคิดเห็น
“แต่ผมไม่มีเวลาหรอกนะ ถ้าเป็นที่โรงเรียนผมต้องเก็บงาน แล้วก็มีเรื่องต้องทำเยอะมาก ยุ่งมากๆเลย” เขารีบตอบ
“ทำยังไงดีนะ ช่วยคิดหน่อยเร็ว” หนูนุ่นถามเขาพร้อมแสดงสีหน้าคิดหนักเพื่อแสดงให้เขาเห็นว่าเราใส่ใจในการช่วยเหลือเขา
“ผมไม่รู้..... ครูนุ่นคิดว่าไงดี” เขาตอบกลับมา ครูนุ่นคิดในใจว่า เข้าทาง พร้อมยิ้มกริ่ม 
“เอาแบบนี้ดีไหม” ครูนุ่นเริ่มเสนอความคิดเห็น เขามองจ้องตาครูนุ่น แววตามีความหวัง
“เขียนไม่เก่งก็ต้องฝึกเขียนเนอะ เดี๋ยวครูนุ่นมีสมุดบันทึกให้ต้นกล้า ๑ เล่ม เอาไว้ให้ต้นกล้าฝึกเขียนดีไหม”เขาทำหน้าหนักใจ 
ครูนุ่นรีบพูดต่อ เพราะไม่อยากให้เขากัวงมากขึ้น  “เขียนเรื่องอะไรก็ได้ที่ต้นกล้าอยากเขียนเล่าให้ครูนุ่นฟัง เช่น เรื่องเพื่อน เรื่องเรียนในห้อง เรื่องเล่น  ครูนุ่นจะอ่านแล้วก็ตรวจให้ทุกวัน ”  ครูนุ่นเริ่มถามเขา  หยุดรอให้เขาตอบ
“ก็ดีนะครับ เรื่องที่ไม่เกี่ยวกับการเรียนน่าจะเขียนง่ายหน่อย”  เขาตอบออกมาเสียงสดใสหน้าตายิ้มแย้ม
“ต้นกล้าว่าฝึกวันละกี่บรรทัดดี ถึงจะไม่เหนื่อยมากสำหรับต้นกล้า”  ครูนุ่นถามเพื่อนให้เขาประเมินตัวเอง
“อืมมมม ผมว่า ๑๐ แล้วกัน” เขารีบตอบ
“งั้นตกลงตามนี้นะ เดี๋ยวพรุ่งนี้เช้าครูนุ่นเอาสมุดบันทึกมาให้นะ ว่าแต่เราจะเริ่มฝึกวันไหนดีนะต้นกล้าว่า” ครูนุ่นขอความคิดเห็นเพราะเรื่องสำคัญของเขาถ้าได้ตัดสินใจเองจะมีพลังใจการทำมากกว่า
“เริ่มเลยก็ได้ ผมมีสมุดบันทึกสีแดงที่เอาไว้เขียนเล่น”  เขาตอบเสียงดัง มั่นใจ 
“งั้นก็โอเค ครูนุ่นจะรออ่านนะ ถ้าต้นกล้าเจอครูนุ่นแล้วพร้อมจะให้อ่านก็เขามาให้ครูนุ่นได้เลย แต่ขออะไรอย่างหนึ่งได้หรือเปล่า”  ครูนุ่นถามเขา
“ขออะไร” เขาถามกลับ 
“ในเวลาเรียนไม่เขียนบันทึกเนอะ”  ครูนุ่นขอเขาแบบตรงไปตรงมา
“อันนั้นผมรู้อยู่แล้ว” เขาตอบด้วยความมั่นใจ
“ดีมากจ๊ะ ที่หนูเคารพกติกาของห้องเรียนเสมอ ครูนุ่นจะรออ่านบันทึกของต้นกล้านะ”  ครูนุ่นตอบและยิ้มให้เขา พร้อมกับบอกให้เขากลับไปนั่งที่ 
เมื่อจบบทสนทนาของเราครูนุ่นเชื่อมั่นมากว่าวิธีการนี้จะช่วยให้เขาเห็นตนเองมากขึ้น และก้าวผ่านปัญหาไปได้  เมื่อถึงตอนเย็นต้นกล้าก็เดินเอาสมุดบันทึกเล่มสีแดงมาให้ครูนุ่น พร้อมกับออกตัวว่าเขียนไม่ถึงสิบบรรทัดนะครับแต่อยากให้ครูนุ่นอ่าน ครูนุ่นรับมาแล้วบอกเขาว่าไม่เป็นไร
บันทึกหน้าที่ ๑ ต้นกล้าเขียน : วันนี้เรียนวิชามานุษกับโลกผมทำงานไม่ทัน ผมไม่รู้ว่าทำไม แต่ผมอยากทำให้เสร็จ
ครูนุ่นตอบ : การที่หนูมีความตั้งใจว่าจะทำงานให้เสร็จเป็นข้อดีของหนูนะจ๊ะ  พยายามต่อไปนะ
หลังจากที่ครูนุ่นคืนสมุดให้เขา ครูนุ่นแอบเห็นเขารีบเปิดอ่านแล้วยิ้ม อีกสามนาทีต่อมา เขาก็เอาสมุดบันทึกมาให้ครูนุ่นอีก ครูนุ่นรับมาไม่พูดอะไร ยิ้มให้เขา แล้วเปิดอ่าน พอครูนุ่นเริ่มอ่านเขาก็เดินออกจากห้องคอมพิวเตอร์ชั้น ๒ ที่ครูนุ่นนั่งทำงานอยู่
บันทึกหน้าที่ ๒ ต้นกล้าเขียน: ทำไมเด็กบางคนถึงหาข้อดีของตัวเองไม่เจอ 
ครูนุ่นตอบ: “ไม่เห็นไม่ได้แปลว่าไม่มี”  ค้นหาต่อไปนะจ๊ะ จะพบว่ามีข้อดีอีกเยอะ 
เขาเอากลับไปอ่านอีก แล้วก็ยิ้ม แล้วก็เขียนมาส่งให้ครูนุ่นอีก ใน ๑ นาที ต่อมา
บันทึกหน้าที่ ๓ ต้นกล้าเขียน: ครูนุ่นคิดว่า สอบได้ ๗ จากสิบ คะแนน ผมเรียนแย่ไหม
ครูนุ่นตอบ: จากที่ทราบมา โรงเรียนเราเกณฑ์ผ่านอยู่ที่ ๖๐ % หมายถึง เต็ม ๑๐ ผ่านที่ ๖ ต้นกล้าได้ ๗ แปลว่าทำได้ดีจ๊ะ และครูนุ่นว่าต้นกล้าจะทำได้ดีขึ้นอีกนะ สู้ต่อไป เป็นกำลังใจให้นะจ๊ะ 
บันทึกหน้าที่ ๔ ต้นกล้าเขียน : ครูนุ่นว่าทำยังไงถึงจะไม่เครียดเสาร์อาทิตย์นี้ผมไม่อยากเครียดแล้ว
ครูนุ่นตอบ : ทำใจให้สบาย แล้วก็คิดทีละอย่างแล้วจะค่อยๆเครียดน้อยลง สู้ๆนะจ๊ะ เป็นกำลังใจให้จ๊ะ 
จากบทสนทนาผ่านการพูดเป็นบทสนทนาผ่านการเขียนระหว่างครูนุ่นและต้นกล้า ในเช้าวันจันทร์ของสัปดาห์ต่อมาครูนุ่นเริ่มเห็นการเปลี่ยนแปลงของเขาในชั้นเรียนว่ามีความมั่นใจในการทำงานมากขึ้น ทำงานเสร็จทันเวลา และไม่ร้องไห้เวลาทำงานแล้ว  ครูนุ่นเฝ้าถามเขาเสมอว่าวันนี้มีบันทึกมาให้ครูนุ่นอ่านไหม  บางวันเขาก็ตอบว่าไม่ว่างเขียนบ้าง  บางวันก็ตอบว่าไม่ได้เอาสมุดมาจากบ้านบ้าง  ครั้งล่าสุดที่ครูนุ่นถามเขาเรื่องสมุดบันทึกคือก่อนวันชื่นใจ  คำตอบของเขาทำให้ครูนุ่นมีความสุขมากและเชื่อมั่นว่าเขาจะยิ่งเติบโตขึ้นอีกเพราะเขาเชื่อมั่นในความสามารถของตนเอง  “ผมเขียนเก่งแล้วล่ะ ไม่ต้องฝึกมากแล้ว”  คือประโยคที่เขาบอกครูนุ่นด้วยน้ำเสียงที่หนักแน่นมั่นคง สดใส  ครั้งสุดท้ายที่เจอกันเขาเล่าให้ครูนุ่นฟังว่า เขาเล่นเขียนตอบโต้กับเพื่อนในห้องด้วยล่ะ  เขียนได้หลายเรื่องเลยแล้วก็สนุกมากๆ ครูนุ่นยิ้มแล้วบอกเขาว่า ดีแล้วจ๊ะพยายามต่อไปนะ
สิ่งที่เกิดขึ้นกับเด็ก พฤติกรรมต่างๆของเขา สิ่งที่เขาพยายามขอความช่วยเหลืออยู่ บางครั้งอาจจะแสดงออกมาในรูปแบบที่เราคาดไม่ถึง ปัญหามากมายที่เราเห็นในชั้นเรียนก็อาจจะเกิดจากสาเหตเล็กๆที่สะสมมานาน ครูนุ่นไม่ค่อยมั่นใจเท่าไรว่าสิ่งที่เกิดขึ้นทั้งหมด วิธีการที่ครูนุ่นใช้ จะทำให้พฤกรรมที่เกิดขึ้นของต้นกล้าจะเกิดความต่อเนื่องหรือไม่ แต่ครูนุ่นเชื่อมั่นว่า อย่างน้อย “ต้นกล้า” เล็กๆของครูก็จะเติบโตพร้อมกับมีเครื่องมือที่จะดูแลใจตนเองไปด้วยได้ เรื่องราวที่เล่ามาทั้งหมดนี้ครูนุ่นไม่ทราบว่าเด็กได้เรียนรู้อะไร แต่ครูนุ่นได้เรียนรู้ว่าความศรัทธาในตนเองเป็นเรื่องสำคัญสำหรับมนุษย์ทุกคน บางครั้งถึงแม้เราจะมีความเชื่อมั่นในตนเองมากแค่ไหนเราก็ยังคงต้องการการยืนยันจากคนรอบข้างว่าเราทำได้ดีแล้ว  โดยเฉพาะเด็กเราในฐานนะครูต้องระวังอย่างมากว่าจะทำอย่างไรไม่ให้บั่นทอนความเชื่อมั่นศรัทธาในตนเองของเด็ก



นางสาวพัลลภา   อาจฤทธิ์  (ครูนุ่น)  ครูแนะแนว

