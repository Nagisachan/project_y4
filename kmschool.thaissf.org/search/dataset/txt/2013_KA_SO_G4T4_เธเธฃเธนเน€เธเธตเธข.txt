
คุณูปการของแผนประมวลการจัดการเรียนรู้ปีการศึกษา
ช่วงแรกของการเริ่มต้นทำงานที่โรงเรียนเพลินพัฒนา ฉันจำได้ว่างานแรกที่ได้เริ่มลงมือทำอย่างจริงจัง ได้ระดมกำลังสมองกับสองพี่ใหญ่ พี่อัม (อัมภินี เลิศปีติวานิช) และพี่ยุ้ย (สุรีย์ ศรีประทุม) คือ การร่างแผนประมวลการจัดการเรียนรู้ โดยมีครูปาด (ศีลวัตร ษุศีลวรณ์) คอยตรวจสอบและตั้งคำถามให้เราได้ครุ่นคิดเกี่ยวกับการคัดเลือกหัวข้อความรู้ และจัดลำดับการเรียนรู้อย่างเข้มข้น แผนประมวลการจัดการเรียนรู้ประกอบด้วย หัวข้อการเรียนรู้และเนื้อหาโดยสังเขปของแต่ละเทอมซึ่งแต่ละหัวข้อจะต้องร้อยเรียงและยึดโยงกันอย่างดีที่สุด เจตคติหรือสมรรถนะที่คาดว่าเด็กจะได้รับ ชิ้นงานสำคัญที่เด็กเกิดจากการแก้โจทย์สถานการณ์ปัญหา รวมไปถึงทรัพยากรที่ต้องใช้ในคาบเรียนนั้นๆ เช่น สื่อ อุปกรณ์ ชุดความรู้ เป็นต้น  ครูปาดให้ข้อแนะนำว่า แผนประมวลการจัดการเรียนรู้ควรบันทึกสังเขปความรู้ให้มากเท่าที่จะทำได้เพื่อจะเป็นประโยชน์ต่อตัวผู้สอนเองในการที่จะหยิบเลือกเอาทรัพยากรความรู้มาฉวยใช้ได้อย่างสะดวกเมื่อสถานการณ์ในชั้นเรียนเอื้ออำนวย เป็นเสมือนสารบัญตำราที่ทำให้เรารู้เครือข่ายและขอบเขตของความรู้ซึ่งซ่อนอยู่ในคอนเซ็ปต์ต่างๆ ได้เป็นอย่างดี
ในช่วงแรกฉันยังไม่ทราบความสำคัญของแผนประมวลการจัดการเรียนรู้ดังกล่าวแน่ชัด ประโยชน์ของแผนดังกล่าวในช่วงแรกคือ ทำให้เราได้มีความอุ่นใจว่าเราจะสอนอะไร ขอบเขตของเนื้อหากว้างยาวแค่ไหน อุปกรณ์ที่เราต้องตระเตรียมในแต่ละครั้งคืออะไร ต่อเมื่อได้มีโอกาสเปิดชั้นเรียนในภาคจิตตะ ซึ่งเป็นวาระสำคัญสำหรับน้องใหม่อย่างฉันที่นอกจากจะได้เปิดชั้นเรียนแล้ว ยังนับเป็นโอกาสที่จะ “เปิดหู” และ “เปิดตา” ตัวเองเพื่อที่จะเห็นทั้งการเรียนรู้ของตัวเองและการเรียนรู้ของเด็กๆ มากขึ้น ในวาระนี้เองที่แผนประมวลได้กลับมาประกาศความสำคัญของมันให้ฉันทราบ 
ครูปาดและครูเล็ก (หัวหน้าช่วงชั้น 2 และผู้เปิดชั้นเรียนด้วยแผนแรก) ได้นำทีมครูประยุกต์มองแผนอย่างใคร่ครวญเพื่อร่างแผนรายคาบ  หลายครั้งในวงประชุมแผนที่ครูได้พยายามออกแบบชั้นเรียนด้วยเชื่อว่าเป้าหมาย วิธีการ หรือเนื้อหาสาระเช่นนั้นดูแล้วน่าจะดี แต่หลายครั้งเช่นกันที่ครูปาดเตือนสติโดยบอกว่า “อย่าให้หลุดจากแผนประมวลการจัดการเรียนรู้” ด้วยว่ามันเป็นแผนที่รับใช้แผนรายภาคซึ่งเป็นแผนใหญ่กว่า และถูกออกแบบให้ยึดโยงสอดประสานกับคู่วิชาประยุกต์มาอย่างดีแล้ว นี่นับว่าเป็นครั้งแรกที่ฉันได้ตระหนักถึงความศักดิ์สิทธิ์ของแผนประมวลการจัดการเรียนรู้ว่ามันไม่ได้เกิดขึ้นอย่างเลื่อนลอย มิได้มีในฐานะคู่มือที่ขึ้นหิ้ง หากคือสิ่งย้ำเตือนให้เราออกแบบแผนรายคาบโดยไม่หลุดจากคอนเซ็ปต์สำคัญที่สุด
ในช่วงของการออกแบบแผนรายคาบนี้ ทุกคนที่ร่วมออกแบบแผนรวมถึงครูปาดได้ย้อนกลับไปยึดถือและใคร่ครวญแผนประมวลการจัดการเรียนรู้อีกหลายต่อหลายครั้ง และใช่ว่าเนื้อหาในแผนนี้จะศักดิ์สิทธิ์เสียจนแก้ไขไม่ได้ หากแต่แผนประมวลได้กลายกลับมาทำหน้าที่ตรวจสอบประสิทธิภาพของตัวเองอีกขั้น หากเปรียบว่าแผนรายภาคคือหัวใจที่บัญชาแผนประมวลการจัดการเรียนรู้ แผนประมวลฯ ก็เปรียบเป็นร่างกายหรือเป็นเนื้อเป็นตัวที่ละเอียดกว่า และเป็นรูปธรรมที่จับต้องได้มากกว่า ด้วยมันบรรจุเนื้อหาสังเขปที่ใส่ประเด็นย่อยอย่างละเอียด เป็นแหล่งสะสมความรู้หรือร่องรอยที่ถูกนำไปใช้จริง ดังนั้น หากแผนนั้นได้ถูกใช้ซ้ำจนปรากฏข้อพิสูจน์ว่าบางส่วนของแผนควรตัดทิ้งหรือปรับแก้เพราะไม่อาจใช้ได้อย่างมีประสิทธิภาพในสถานการณ์จริง เราจะสามารถพิจารณาตัดทิ้งแผนส่วนนั้นจากเนื้อตัวแผนประมวลได้อย่างง่ายดายยิ่งขึ้น การแก้ไขแผนประมวลยังให้ร่องรอยหลักฐานเพื่อที่เราจะกลับไปย้อนพิจารณาความมีประสิทธิภาพของแผนรายภาคได้อย่างเป็นรูปธรรมยิ่งขึ้น
การจัดทำแผนประมวลความรู้ ยิ่งสะสมความรู้เพิ่ม อ่านแผนละเอียดเมื่อมีเวลา ก็ยิ่งเห็นว่าการจัดการเรียนรู้ที่เราออกแบบนั้นเด็กจะได้รับอะไร เช่น เนื้อหาและสมรรถนะ โดยผ่านเครื่องมืออะไร ทำให้ครูมีเป้าหมายที่จะต้องพาเด็กไปให้ถึงได้ชัดเจนยิ่งขึ้น 
ความน่าสนใจอีกประการของแผนประมวลการจัดการเรียนรู้คือ มีความยืดหยุ่น ทำหน้าที่สะสมความรู้ เป็นสารบัญตำราที่เขียนไม่มีวันจบ ครูปาดบอกว่า เราทำไปเรื่อยๆ โดยไม่ต้องพะวงว่ามันจะใช้ได้จริง ณ เวลานั้น ถ้าเราพาเด็กไปถึงเป้าหมายเราก็ต้องไปให้ถึงโดยมีแผนนี้สำรองความรู้ไว้ให้เราแล้ว วันหนึ่งแผนประมวลการจัดการเรียนรู้อาจจะถูกออกแบบได้ดีกว่าและแตกต่างไปจากวันนี้ แต่นั่นก็เพราะคุณูปการของแผนประมวลฯ ในวันนี้ที่ทำหน้าที่รวบรวมวัตถุดิบที่ดีที่สุด สะสมสาระที่ผ่านการขบคิดอย่างดีที่สุดไว้แล้ว•



