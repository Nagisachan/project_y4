เชื่อมั่นว่าเด็กทุกคนเปลี่ยนแปลงได้
มูลนิธิ Teach For Thailand
ครูวิศรุต นุชพงษ์(ครูตี๋)
โรงเรียนแก่นทองอุปถัมภ์ เขตประเวศ กรุงเทพมหานคร
เพราะเชื่อมั่นว่าการศึกษา  จะทำให้เด็กๆ  เติบโตได้อย่างมีคุณภาพ และเป็นกำลังสำคัญในการพัฒนาประเทศต่อไป วิศรุต  นุชพงษ์ หรือ  ครูตี๋  จึงตัดสินใจหันหลังให้กับวิชาสื่อสารมวลชนที่ร่ำเรียนมาจากคณะนิเทศศาสตร์  มหาวิทยาลัยกรุงเทพฯ เข้าสู่อาชีพ  “ครู”  สมดังที่ตั้งใจ  ในฐานะครูสอนวิทยาศาสตร์ระดับชั้นมัธยมต้น  โรงเรียนแก่นทองอุปถัมภ์ เขตประเวศ กรุงเทพมหานคร
ด้วยสภาพพื้นที่	และความหลากหลายของนักเรียนที่ส่วนใหญ่มาจากครอบครัวหาเช้ากินค่ำ	เต็มไปด้วยปัญหายาเสพติด	และการใช้ความรุนแรงจึงส่งผลต่อพฤติกรรมของเด็ก ๆ อย่างหลีกเลี่ยงมิได้
“ผมตกใจมากกับสภาพแวดล้อมและพฤติกรรมของเด็กๆ  ที่ค่อนข้างมีความรุนแรงทั้งการพูดและวิธีคิด บางห้องที่ผมสอนนักเรียนเกือบทั้งหมดอยู่ในสภาพไม่พร้อมเรียน  ห้องเรียนไม่มีกฏกติกา บวกกับวิชาวิทยาศาสตร์ที่มีเนื้อหาค่อนข้างยาก ยิ่งเพิ่มความเบื่อหน่ายให้แก่นักเรียน”
“คาบแรก  ผมไปถึงห้องเรียนก่อน ก็งงมากว่าเรามาผิดชั่วโมงหรือเปล่า เพราะในห้องไม่มีเด็กมาเลย ผ่านไปห้านาที  มีเด็กเดินเข้ามาสองสามคน กว่าจะเต็มห้อง เกือบ 30 นาที เลยถามเด็กว่าเกิดอะไรขึ้น ไม่รู้หรือว่า วันนี้เรียนวิทยาศาสตร์  เด็กบอกรู้  แต่ปกติก็เป็นแบบนี้แหละครู”
จากเหตุการณ์ในครั้งนั้น ทำให้ครูตี๋รับรู้ได้ในทันทีว่า ความคุ้นชินในระบบเดิมๆ ที่ขาดการเข้มงวดเอาใส่ใจ ทำให้เด็กๆ ละเลยและไม่เห็นคุณค่าของการใช้เวลาในห้องเรียน เวลาที่เหลือน้อยลงในแต่ละคาบจากการที่เด็กเข้าห้องเรียนสาย	ทำให้การสอนที่ตั้งใจเตรียมมา	ไม่ได้ถูกนำมาใช้ได้อย่างเต็มที่ จึงตัดสินใจว่า สิ่งที่ควรทำเป็นอันดับแรกคือ	การให้เด็กรู้จักคุณค่าของ “เวลา” ด้วยการ “ตรงต่อเวลา”
ผมจะมานั่งรอนักเรียนหน้าห้องเรียนก่อนเวลาอย่างน้อย 5 นาทีเสมอ เพื่อให้นักเรียนเห็นว่าผมให้ความสำคัญกับเวลามากแค่ไหน ในช่วงแรกพวกเขายังคงไม่ใส่ใจและไม่ให้ความสำคัญกับการมานั่งรอของผมมากนัก  แต่ผมก็ยังทำอย่างนั้นอยู่อย่างสม่ำเสมอ
จนกระทั่งผมนำเรื่องของเวลาเข้ามามีบทบาทสำคัญในการสอน ผมกำหนดการส่งงานและวางเงื่อนไขเรื่องเวลาในทุกๆ อย่างไว้อย่างเคร่งครัด ในช่วงการปรับตัวของ 2 เดือนแรก นักเรียนหลายคนบ่น ต่อว่า แสดงอาการไม่พอใจอย่างชัดเจน หรือแม้กระทั่ง เดินเข้ามาโวยวายกับผม ซึ่งมีสาเหตุมาจากการไม่ตรงต่อเวลาของตนเองทั้งสิ้น
แม้จะได้รับแรงเสียดทาน และการต่อต้านของนักเรียนแค่ไหน แต่ครูตี๋ยังคงเคร่งครัดในเรื่องของ “เวลา” ต่อไป ด้วยความหวังว่า เด็กๆ	จะเข้าใจและให้ความสำคัญกับการตรงต่อเวลามากขึ้น	พร้อมกับนำกลยุทธ์ใหม่ๆ	เข้ามาใช้เพิ่มเติม	
“เด็กทุกคนจะต้องสอบพูดปากเปล่าคนละ  5  นาที  แล้วก็มีระยะเวลาให้ช่วงเวลาหนึ่ง และเด็กก็ต้องทำให้ได้ แต่ปรากฏว่าเด็กไม่ยอมมาสอบพูด เด็กก็คิดว่าไม่เห็นเป็นไรเลย เดี๋ยวค่อยมาสอบก็ได้  เราเลยยืนยันว่า  ครูจริงจังนะ 5 นาที ต้องมาสอบภายในสิ้นเดือนนี้  ถ้ามาช้า  2  วันก็คูณสอง มาช้า  3  วันก็คูณสาม  คูณห้า  คูณหก คูณเจ็ด ไปจนถึงคูณเก้า แปลว่าถ้ามาวันที่ 9 คุณจะต้องสอบพูด 45 นาที”
แม้จะกำหนดเงื่อนไขชัดเจน	แต่เด็กส่วนใหญ่	ก็ยังคงท้าทายกติกา “วันนั้นจริงๆ มีเด็กเกือบ 100 คน  ที่ต้องสอบ 45 นาที เด็กเค้าก็คิดกันเองว่าครูตี๋ไม่มานั่งฟังหรอก  พอถึงเวลานั้นเดี๋ยวครูตี๋ก็หยวนๆ เพราะฉะนั้นหน้าที่ของเราก็คือทำอย่างไร ให้พวกเขาเข้าใจถึงความสำคัญของเวลา เพราะฉะนั้นเราจะไม่มีวันทำลายกฎด้วยการหยวนๆ  ไม่อย่างนั้นสิ่งที่เราทำมามันจะไม่มีค่า  สิ่งที่ผมทำก็คือ  ฉันจะฟังเธอ  45 นาที สรุปคือแถวยาวมากไปจนสุดตึก แล้วเด็กก็คิดว่าเมื่อไหร่จะถึงคิวของฉันสักที  การทำแบบนี้มีผลในระยะยาวมาก เพราะหลังจากนั้นเด็กเห็นคุณค่าของเวลามากขึ้น คุณจะมาเล่นๆ กับเวลาไม่ได้”
ถือเป็นจุดเริ่มต้นที่ชัดเจนที่สุด ที่เด็กนักเรียนได้เห็นผลกระทบที่ตามมาจากการไม่ให้ความสำคัญกับเวลา ทำให้หลายคนเริ่มปรับพฤติกรรมการเรียนของตัวเอง	ครูตี๋หยิบเรียงความของเด็กที่ได้เขียนเล่าถึงการสอบในครั้งนั้นมีข้อความว่า
“...เหตุการณ์ครั้งนั้นทำให้หนูรู้สึกปลาบปลื้มและรู้สึกดีกับครูตี๋มาก ตอนนั้นฉันต้องอยู่โรงเรียนทุกวันหลังเลิกเรียนตอนเย็น เพื่อหาเนื้อหามาสอบท่องกับครูตี๋  ฉันเห็นน้อง  ม.2  มาสอบท่องกับครูตี๋เกือบสิบรอบแล้วก็ร้องไห้ ฉันสงสารน้องเขามาก แต่ก็สงสารตัวเองเหมือนกัน ฉันก็มีความคิดว่าฉันจะไม่ท่องเพราะฉันกลัว จนครูเขาเพิ่มเวลาวันละ  5  นาที  ฉันรอเวลาเพราะไม่กล้า  ความกลัวของฉันยืดเวลายาวไปยัน 45 นาที ฉันบ่นกับตัวเองว่าฉันเหนื่อยฉันท้อ แต่ก็เป็นเพราะความกลัวและความขี้เกียจของฉันเองที่ทำให้เป็นเช่นนี้ จนกระทั่งผลการสอบออกมาว่าฉันติด ร. ในวิชานี้ ฉันเข้าไปขอคำปรึกษากับครูตี๋ด้วยความกลัว พอเข้าไปถึงก็ตื่นเต้นมาก ไม่กล้าจะคุยกับครูตี๋เลย ครูตี๋บอกให้ฉันต้องมาสอบพูดและฉันก็รอเวลา  พอใกล้ถึงวันหมดสอบแก้ ร  0  มส ฉันได้ไปสอบท่องกับครูตี๋ ฉันตื่นเต้นมากแทบจะไม่กล้าพูด พูดไม่ออกเลย จนครูตี๋บอกว่าเริ่ม  ฉันก็เล่าเรื่องปลูกข้าวโพดไปประมาณ  4-5  นาที  นอกนั้นครูตี๋ก็ถามไปเรื่อย คำถามของครูตี๋  คำพูดของครูตี๋ทำให้ฉันคิดได้และปรับตัวเองให้ดีขึ้น ทำให้ฉันรู้สึกว่าครูคอยรับฟังและเข้าใจเหตุผลต่างๆ และพร้อมจะเข้าใจความรู้สึก ความคิดของฉัน  ทำให้ฉันรู้สึกว่าครูคือที่ปรึกษาและให้คำปรึกษาที่ดี”
ครูตี๋ยังคงเก็บเรียงความนี้ไว้เป็นอย่างดี  เพราะนักเรียนหญิงเจ้าของเรียงความ อดีตเป็นเด็กพูดน้อย ไม่กล้าแสดงออก และติดมือถือขนาดหนัก ถึงขั้นไม่สนใจการเรียน ส่งงานไม่ตรงเวลา และสอบตกในที่สุด แต่ด้วยความเข้มงวดเอาใจใส่ ขณะเดียวกันครูตี๋	ก็ใช้เวลาพูดคุยอย่างเป็นกันเองในช่วงระหว่างการสอบพูด ทำให้เด็กผู้หญิงคนนี้ ก้าวผ่านความกลัวบางอย่าง	และสามารถปรับเปลี่ยนตัวเอง จนตอนนี้ สามารถสอบเข้า ม.4 ในโรงเรียนพระราชดำริ	โดยสอบเข้าได้เป็นอันดับ 5 ของโรงเรียน
แม้ว่าช่วงแรกเด็กๆ	ดูจะประสบปัญหากับการปรับตัวให้ตรงต่อเวลาตามที่กำหนด แต่การย้ำ พร่ำสอน และการกระทำให้เห็นเป็นตัวอย่างอย่างสม่ำเสมอ ทำให้เด็กๆ เริ่มปรับตัวได้ในที่สุด และในภาคเรียนที่สอง ปัญหาเรื่องการเข้าห้องเรียนสาย และการส่งงานไม่ตรงเวลา ก็ไม่ปรากฏอีกเลย ที่สำคัญบรรยากาศการเรียนการสอนก็ยังสนุกสนานมากขึ้นอีกด้วย
“ทุกครั้งที่มีกิจกรรมหรือการเรียนภายในห้องเขาเหล่านี้ถามขึ้นมาเองทันทีว่า “ครูให้เวลากี่นาที” ซึ่งทำให้พวกเขาสามารถบริหารเวลาได้อย่างมีประสิทธิภาพ มีเวลาเหลือพอที่จะปรับปรุงงาน หรือแก้ไขงานของตัวเองให้ดีที่สุด และใช้ทุกช่วงเวลาอย่างคุ้มค่าและเกิดประโยชน์สูงสุดทั้งกับตนเองและสังคม ซึ่งนั่นคือสิ่งที่ผมต้องการจากนักเรียนของผม”
เวลา
ครูตี๋เล่าให้ฟังว่า “มีเด็ก  ม.๔ ต้องไปทำงานร้านสะดวกซื้อ เขากลับมาบอกว่า ถ้าเขาสาย ๕ นาที จะถูกหักเงิน  ๒๐๐  บาท  เขาบอกว่าเข้าใจแล้วว่า สิ่งที่ครูตี๋บอก ในเรื่องการไม่ตรงต่อเวลาส่งผลเสียต่อตัวเองอย่างไร อันนี้ คือความสำเร็จของเราที่จะทำให้เขาเห็นความสำคัญของเวลา”
สร้างแรงบันดาลใจ จุดประกายฝัน
ไม่เพียงเท่านั้น ครูตี๋ ยังใช้เวลาต้นชั่วโมงของทุกๆคาบ พูดคุยถึงเรื่องทั่วไปที่เป็นประโยชน์ต่อตัวเด็กๆ ทั้งในเรื่อง การเรียนต่อ อาชีพ กระแสสังคม รวมไปถึงวิธีคิด ความเชื่อมั่นในตัวเอง  ซึ่งเป็นช่วงเวลาที่ทำให้ทั้งครูและนักเรียนได้เรียนรู้ ทำความรู้จักซึ่งกันและกันมากขึ้น เด็กๆ กล้าที่จะเปิดใจเล่าให้ฟังถึงปัญหามากขึ้น ในขณะเดียวกัน ครูก็ได้ทำหน้าที่ที่มิใช่เพียงแค่การสอนหนังสือ แต่ยังผู้ชี้ทางสว่าง ให้คำแนะนำอันเป็นประโยชน์ต่อการดำเนินชีวิต กระตุ้นให้เด็กมีแรงบันดาลใจ และกล้าที่จะฝัน
“มีเด็กคนหนึ่งของผมที่สอนเขามาสักพัก  และเราเห็นว่าเด็กคนนี้ไม่ธรรมดา เด็กเก่งมาก  แต่เขาเป็นคนที่ ไม่มั่นใจในตัวเอง  เราก็เลยคุยกับเขา  พอวันนึงเขาก็เอากระดาษใบนี้มาส่ง  ว่าเขาอยากเป็นอะไร  แล้วเขาก็มีเสต็ปมาให้ดู เพื่อที่จะไปให้ถึงความฝัน แสดงว่าเขากล้าที่จะฝันแล้ว เขากล้าที่จะฝันแปลว่าเขาเคารพตัวเอง มันไม่สำคัญว่าความฝันนั้นมันจะสำเร็จหรือไม่สำเร็จ  แต่เราอยากให้เขามีความเชื่อที่แรงกล้า  เพราะมันจะช่วยผลักให้เขาพัฒนาตัวเอง เราไม่สนใจว่าท้ายที่สุดเขาจะได้เป็นหมอ อย่างที่เขาตั้งใจไว้ไหม จะได้เป็นวิศวกรไหม แต่ทักษะในการพัฒนาตัวเองจากวันนี้ไปจนถึงวันนั้น  จะทำให้เขาแข็งแกร่ง  ไม่ว่าอนาคตเขาจะเป็นอะไรก็ตาม”
“... เราอาจจะมองว่าปัญหาการศึกษามันกว้างใหญ่ ไพศาลมาก  เราต่างคนต่างโทษกัน  ว่าคนโน้นคนนี้เป็นคนสร้างปัญหา ฉันก็เลยบ่นโทษคนอื่นเขาไปเรื่อย การบ่น การโทษคนอื่น มันไม่มีประโยชน์หรอก คุณต้องทำ  เริ่มที่ตัวเรานี่แหละ  วิธีการแก้ปัญหาที่ยากที่สุด คือการที่เราไม่ลงมือทำ  โครงการนี้เปิดโอกาสให้ทุกคนได้ลงมือทำในสิ่งที่คิดว่าจะช่วยพัฒนาการศึกษาไทยให้ดีขึ้น  และวันนึงเมื่อคุณได้เป็นส่วนนึงในการแก้ปัญหาการศึกษา ได้ผลไม่ได้ผลไม่สำคัญ  สำคัญที่ว่าคุณได้เข้ามาอยู่ในฟันเฟืองประสิทธิภาพนี้แล้ว ใช้ 2 ปีของเราให้คุ้มค่า เห็นผลลัพธ์มากที่สุด ภายใต้ความสามารถของเราครับ”
“แรกๆ  ก็ง่าย  คือ  ครูเป็นผู้ให้  แต่แค่ให้ไม่พอ ครูต้องเป็นผู้รับด้วย  คือรับ  เรื่องราวของเขาเข้ามา เพื่อมาปรับปรุงแก้ไขและพัฒนาตัวเอง กลายเป็นว่าครูอยู่ในทุกบทบาท ถ้าถามวันนี้ว่านิยามของครู คือทุกสิ่งครับ คืออะไรก็ตามที่ทำให้คนคนนึงเปลี่ยนแปลงไปได้  สามารถทำให้เด็กเติบโตเปลี่ยนแปลงในทางที่ดีขึ้น เป็นประโยชน์ต่อสังคม อันนั้นเรียกว่าครูที่แท้จริง” ครูตี๋กล่าวปิดท้าย
๒ ปีที่ครูตี๋ วิศรุต ได้ทำหน้าที่ “ครู” อย่างเต็มกำลังในทุกบทบาท ความเปลี่ยนแปลงในทางที่ดีขึ้นทั้งพฤติกรรม ผลการเรียน และการมีเป้าหมายในชีวิตของลูกศิษย์ เป็นเครื่องยืนยันได้เป็นอย่างดีในสิ่งที่ครูตี๋เชื่อมั่นตั้งแต่ต้นว่า การศึกษาและความเป็นครูที่แท้ จะช่วยพัฒนาเด็กๆ ที่เป็นรากฐานสำคัญของสังคมให้เติบโตงดงาม เป็นขับเคลื่อนประเทศชาติได้อย่างมีประสิทธิภาพที่สุด
เสียงจากศิษย์
ด.ญ.ชุตินันท์ แย้มนัดดา นักเรียนชั้น ม.3/1
“เมื่อก่อนไม่ค่อยสนใจงานเท่าไหร่ค่ะ	พอครูเข้ามา ก็ต้องสนใจงานมากขึ้นค่ะ เพราะว่าถ้าไม่ส่งก็ต้องติด ร. แล้วก็รีบทำส่งให้ตรงเวลามากที่สุด อย่างให้ส่งเก้าโมง เจ็ดนาทีก็ต้องเจ็ดนาที ถ้าแปดนาทีก็ต้องติด ร. แล้วก็ต้องแก้เขียนว่าทำไมถึงไม่มาส่งงานตามเวลา 30 ใบต้องเขียนให้เสร็จหนูจะพยายามตั้งใจเรียน และพยายามส่งงานให้ตรงเวลา แล้วก็ฝากบอกครูตี๋ว่า หนูจะตั้งใจเรียนให้มากกว่าเดิม แล้วก็ให้ลดน้ำหนักด้วยก็ได้ค่ะ
นายกสิณ โชติคุณภัทร นักเรียนชั้น ม.3/1
“ชอบตรงที่เขาสอนให้นักเรียนตรงเวลาครับ เพราะช่วยนักเรียนฝึกฝนการตรงต่อเวลาสม่ำเสมอ มีระเบียบในตัวเอง เมื่อก่อนก็ดื้อๆ ซนๆ เหมือนเด็กทั่วไป เดี๋ยวนี้ก็รู้สึกว่าเราต้องปรับปรุงตามเนื้อหาที่เราเรียนให้เคร่งครัดขึ้นครูเปรียบเหมือนพี่  เพื่อน  และพ่อในร่างเดียวกันครับ	คือคอยปรึกษาได้ตลอด	ผมใฝ่ฝันอยากเป็นวิศวกร	ตอนแรกผมก็ไม่ชอบวิทยาศาสตร์ แล้วพี่ผมเป็นแพทย์ เป็นพยาบาล ผมก็ไม่อยากอ่อนด้อยกว่าพี่ ครูตี๋สอนวิทยาศาสตร์แล้วผมก็รู้สึกสนุกกับมันไปด้วย ก็เลยอยากใฝ่ฝันเป็นนักวิศวกร ผมรู้สึกโชคดีมากที่ได้เจอครูตี๋ในโรงเรียนแก่นทองอุปถัมป์ รักครูตี๋ครับ”
เสียงจากศิษย์
ด.ญ.รัชนีกร สมดี นักเรียนชั้น ม.3/1
“เมื่อก่อนไม่เข้าใจเรื่องวิทยาศาสตร์เลย ไม่เอาวิชาวิทยาศาสตร์เลย เวลาเรียนก็จะง่วงไม่สนใจเลยค่ะ ทีนี้พอครูตี๋เข้ามาสอน เขาจะมีกฎ และวิธีการสอนของเขาสนุกมากค่ะ ตอนแรกก็คิดว่าครูจะเข้ามาเป็นเจ้าชีวิตอะไรของเรา จะมายุ่งกับเราทำไม แต่พอครูตี๋เข้ามาเรื่อยๆ ก็เริ่มเข้าใจอะไรหลายอย่างขึ้นค่ะ ก็อยากบอกครูตี๋ว่า มีโอกาสอยากให้เขาสอนที่นี่ต่อค่ะ ดีใจที่ครูเขามาสอน ครูเขาน่ารัก คุยได้ทุกอย่าง แม้กระทั่งเรื่องชีวิต เรื่องบ้าน เรื่องที่โรงเรียน เขาสามารถปรึกษาได้ทุกเรื่อง อยากให้น้องๆ ได้รู้ว่า การเรียนกับครูเป็นอะไรที่สนุกมาก”
ด.ญ.ภาวิณี ราวียา นักเรียนชั้น ม.3/1
“ตอนแรกหนูยังไม่มีความฝันเลย ตั้งแต่ที่ครูตี๋เข้ามา ครูตี๋ก็ให้ข้อคิดหลายๆ อย่าง ทำให้หนูมีจุดมุ่งหมาย รู้สึกว่ามีบางอย่างที่เราต้องแตะให้ถึง	สักวันนึงหนูก็ต้องโตขึ้นไป และมีอาชีพเป็นของตัวเอง หนูก็ต้องหาความฝันให้เจอว่าหนูควรจะทำอะไร แล้วตอนนี้หนูก็เจอแล้ว หนูอยากเป็นหมอ ครูเป็นคนที่มาจุดบางอย่างในตัวหนู ทำให้รู้ว่าหนูควรจะมีจุดมุ่งหมายต่อไป ควรที่จะมีความฝันเพื่อตัวเอง	เพื่อพ่อ แม่ ควรที่จะรักตัวเอง ใส่ใจในหน้าที่ ในบทบาทของตัวเอง ทำทุกอย่างให้ดีที่สุดค่ะ ขอบคุณครูตี๋ที่ช่วยเข้ามาพัฒนา เข้ามาเปลี่ยนแปลงชีวิตของเด็กคนนึง ที่เมื่อก่อนไม่เคยมีความฝันอะไรเลย ต้องขอขอบคุณจริงๆ ค่ะ”