ครูต้องกล้าที่จะเปลี่ยนแปลงตนเองก่อนจะเริ่มต้นเปลี่ยนแปลงศิษย์
โครงการเพาะพันธุ์ปัญญา สำนักงานกองทุนสนับสนุนการจิจัย (สกว.)
ตรีนุช เพชรแสนงาม
โรงเรียนแจ้ห่มวิทยา จ.ลําปาง
หากการเปลี่ยนแปลงไปในทางที่ดี คือการพัฒนา การเปลี่ยนแปลงตนเองของครูตรีนุช ก็คงเป็นการพัฒนาอย่างไม่ต้องสงสัย ลึกลงไปกว่านั้นครูพัฒนาตัวเองด้วยเหตุผลเดียว คือเพื่อการเรียนรู้ของศิษย์
เมื่อมองเห็นตัวเอง
เพราะมองเห็นความสามารถด้านการสอนที่ทำให้นักเรียนเข้าใจเนื้อหายากๆ ได้อย่างรวดเร็ว หลังเรียนจบจากคณะวิทยาศาสตร์ ม.เชียงใหม่ “ตรีนุช เพชรแสนงาม” หรือครูนิ่ม จึงผันชีวิตมาเป็นครู โดยเริ่มบรรจุที่โรงเรียนแจ้ห่มวิทยา จ.ลำปาง เมื่อ 6 ปีก่อน
แต่เพราะเข้าใจว่าหากจะสร้างนักเรียนให้เป็นคนมุ่งมั่น ตั้งใจเรียน มีระเบียบวินัย ครูต้อง ดุ โหด เคร่งครัดในกฏกติกา	เพื่อทำให้เด็กอยู่ในโอวาท ครูตรีนุชจึงเป็นครูประเภทที่นักเรียนกลัวเกรงกันทั่ว
“จริงๆ เป็นวิชาที่ผมชอบเรียน แต่พอได้เรียนกับครูตรีนุชกลายเป็นว่าผมเกลียดวิชานั้นไปเลย”
“ครูเค้าจะถามคำถามแบบจี้จุดไปที่นักเรียนทีละคน มันกดดันมาก”
“ถ้ามีใครสักคนไม่ส่งการบ้าน มาสายหรือทำอะไรผิดระเบียบ ห้องทั้งห้องจะดูอึมครึมไปทั้งคาบ”
“จำได้ว่าตอนเดินขึ้นตึกเรียนแล้วเราเสียงดัง แค่ครูส่งสายตามองมา พวกผมก็วิ่งกระเจิงเลยครับ”
แม้ธาตุแท้จะไม่ใช่คนดุ แต่อาจเพราะเคยเป็นครูอัตราจ้างในโรงเรียนเอกชนแห่งหนึ่ง ที่นักเรียนขาดความเคารพต่อครูอาจารย์ ความดุดัน เข้มงวดและจริงจัง	จึงเป็นวิธีการที่ครูตรีนุชสร้างตัวเองขึ้นมาเพื่อปราบพยศนักเรียนเหล่านั้น กระทั่งกลายเป็นลักษณะประจำตัวไปโดยปริยาย
“อยากให้เขามีระเบียบวินัย  พอเขากลัว  เขาจะเชื่อฟังและตั้งใจ  เมื่อโตขึ้นเขาจะคิดได้ ว่าเราทำไปเพราะความหวังดี”
กระทั่งวันที่ครูตรีนุชได้เข้ามาเป็นอาจารย์ผู้ดูแลโครงการเพาะพันธุ์ปัญญา ซึ่งมีโครงงานฐานวิจัย หรือ Research-Based Learning (RBL) เป็นเครื่องมือช่วยเสริมทักษะการคิดวิเคราะห์ให้นักเรียน และได้นำกระบวนการ	 “จิตตปัญญาศึกษา” ที่ให้ความสำคัญกับคุณภาพด้านในของมนุษย์ ทั้งปัญญาและจิตวิญญาณ มาเป็นเข็มทิศในการพัฒนาตัวเอง และได้เห็นถึงการเปลี่ยนแปลงที่ดีขึ้นทังต่อตนเองและลูกศิษย์ ครูตรีนุชจึงเข้าใจความหมายของการเป็นครูที่แท้
ครูเปิดใจ -ศิษย์วางใจ
การเปลี่ยนแปลงตนเองของครูตรีนุชไม่ใช่การเปลี่ยนแบบฉับพลัน แต่เป็นการปรับเปลี่ยนแบบค่อยเป็นค่อยไป โดยเรียนรู้ผ่านการกระทำ บทพิสูจน์นี้สัมฤทธิ์ผลกับนักเรียนชั้น ม.4/1 ที่ครูได้เข้ามาร่วมทำโครงงานฐานวิจัยในฐานะครูผู้รับผิดชอบโครงการ	
“เขาเป็นนักเรียนห้อง smart science ที่เรียนเก่งที่สุดในสายวิทย์-คณิต  จะค่อนข้างแข่งกันเรียน แบ่งเป็นกลุ่มๆ ไม่ค่อยสนใจคนอื่น และก็มองประโยชน์ตัวเองก่อนเป็นอันดับแรก”
“มีนักเรียนบางคนที่เคยเรียนกับครูตอน ม.ต้น ก็จะยังระแวงครูอยู่  เพราะภาพความโหดของเรามันชัดมาก เขาเลยหวั่นๆ ไม่ไว้ใจ”
ก่อนร่วมงานกับนักเรียนอย่างจริงจัง ครูตรีนุชจึงหาวิธีทะลายกำแพงที่ศิษย์มีต่อครู ผ่านกิจกรรมเปิดใจ ซึ่งครูมองว่าเป็นการ “แลกใจ” โดยครูเล่าความลับที่ไม่เคยเปิดเผยให้ใครทราบ บอกให้นักเรียนทั้ง 29 คน ได้รับรู้	
ให้นักเรียนนั่งเป็นวงกลม ตรงกลางเป็นเก้าอี้ว่างหนึ่งตัว  ใครอยากบอกเล่าอะไรก็ให้ลุกมานั่งเก้าอี้ตัวนี้ ครูเริ่มพูดก่อน เป็นเรื่องปมชีวิต จุดอ่อน และก็ความรู้สึกลึกๆ ข้างใน
“เราคิดว่าถ้ามีใครสักคนนำความลับของตัวเองมาเล่าให้เราฟัง แสดงว่าเขาต้องไว้ใจเรามากๆ ครูอยากให้เขารับรู้ว่าครูไว้ใจพวกเขาแล้วนะ ครูเปิดแล้วนะ เลยลองเสี่ยงดู”
ด้วยความกล้า แลกใจ ของครูตรีนุชครั้งนั้น วันรุ่งขึ้นท่าทีของนักเรียนห้อง smart science ที่เคยระแวงสงสัย กลายเป็นอยากรู้จักและเข้ามาพูดคุยกับครูมากขึ้น
บทเรียนบทแรกที่ครูตรีนุชได้เรียนรู้ คือ เมื่ออยากได้ใจใคร ต้องยอมให้ใจเราก่อน
ห้องเรียนห้องใหม่
“ผืนดินคือพื้นห้อง ท้องฟ้าเป็นหลังคา ภูเขายาวสุดตาเป็นผนัง มีตําราเป็นทุ่งข้าว และชาวนาเป็นคุณครู”
อำเภอแจ้ห่ม เป็นเมืองที่ตั้งอยู่ท่ามกลางวงล้อมของขุนเขา มีป่าไม้ที่ยังอุดมสมบูรณ์ ผู้คนเป็นชาวเหนือที่มีอาชีพทำไร่ทำนา	
เมื่อครั้งเริ่มต้นงานวิจัย ครูตรีนุชพานักเรียนลงพื้นที่ ออกสำรวจชุมชน เก็บข้อมูลพื้นฐานด้านสังคม เศรษฐกิจ และสิ่งแวดล้อม เพื่อตั้งหัวข้อวิจัยที่จะช่วยปลูกฝังให้เด็กเห็นคุณค่าและความสำคัญของท้องถิ่น	
การได้อยู่ท่ามกลางบรรยากาศที่เปิดกว้าง มีมิติของรูป รส กลิ่น เสียง ที่นักเรียนได้สัมผัสโดยตรง เป็นอีกหนึ่งประสบการณ์ที่ทั้งครูและนักเรียนรู้สึกตื่นตาตื่นใจ
จริงๆ เขาเป็นลูกหลานชาวนา แต่พ่อแม่ผลักลูกออกจากอาชีพตนเอง พอได้พูดคุยกับชาวบ้าน  ฟังเรื่องเล่าจากปราชญ์ ได้ลองเหยียบโคลน ลงนา พวกเขาดูสนุกสนาน มีชีวิตชีวา
“ต่างจากตอนที่อยู่ในห้องเรียน ความสนใจทำให้เขาสงสัยและเริ่มตั้งคำถาม ในห้องเรียนเราอยากให้เขาถาม แต่เขาไม่ถาม  เรารู้เลยว่าบรรยากาศเอื้อให้เขาอยากเรียนรู้จริงๆ และครูก็สามารถบูรณาการความรู้มาเชื่อมโยงได้ มันไม่ใช่แค่ what เหมือนทุกครั้ง แต่ ไปได้ไกลถึง why หรือ how”
หากไม่ได้ก้าวออกมาจากห้องเรียน หากไม่ได้ข้ามพ้นกำแพงโรงเรียน คงมองไม่เห็นห้องเรียนห้องใหม่ที่กว้างใหญ่กว่าเดิม เป็นการกระโดดออกจากพื้นที่เก่าๆ  ที่ทั้งศิษย์และครูค่อยๆ  เรียนรู้ไปด้วยกัน
Learning by Doing
โครงงานฐานวิจัยที่นักเรียนและครูเลือกทำ คือ “การทำนา” โดยครูตรีนุชได้ขออนุญาติใช้พื้นที่ 2 ไร่ ท้ายโรงเรียน มาสร้างเป็นแปลงนาสาธิตให้นักเรียนได้ลงมือทำอย่างจริงจัง	
ไล่มาตั้งแต่การตัดหญ้ารกทึบ ไถกลบตอ หมักดิน ปลูกปอเทืองปรับสภาพดิน ปรับแต่งที่นา ปั้นคันนา วิดน้ำเข้านา เพาะข้าวในถาด ปักดำ ดูแล เก็บข้อมูล และเก็บเกี่ยว	
ทุกวันที่ลงงาน พวกเขาต่างเปรอะเปื้อน เหน็ดเหนื่อย และเผชิญสารพัดปัญหา แต่เพราะการร่วมแรงร่วมใจกัน ทุกอย่างจึงเจือด้วยความสนุกสนาน ที่สำคัญ ปัญหา คือ ประตูสู่การเรียนรู้ของศิษย์
“วันหนึ่งท่อน้ำที่ขอต่อมาจากโรงเรียนแตก บ้านพักครูไม่มีน้ำใช้ วุ่นวายกันยกใหญ่ เลยโดนห้ามใช้น้ำประปาเด็ดขาด นักเรียนก็วิ่งแก้ปัญหา กระทั่งไปได้เครื่องสูบน้ำจากบ้านเพื่อน พวกเขาก็หาวิธีติดตั้งเครื่องยนตร์ ต่อท่อ สูบน้ำจากบ่อใกล้ๆ จนมีน้ำเข้านาจนได้”
“พอจะต้องไถนา  นักเรียนก็วิ่งหาหยิบยืมรถไถจากบ้านคนนั้นคนนี้  พวกเขาก็หามาได้  ลงมือไถกันเอง  ไถไปสักพักรถติดโคลน  เด็กนักเรียนชายก็กรูกันเข้าไปจัดการจนไถต่อได้ หลายคนมือพอง บางคนได้แผล แต่ก็ได้ใจกันและกัน”
เมื่อปริมาณงานที่ทำค่อนข้างมาก ครูตรีนุชจำเป็นต้องจัดสรรเวลาให้คุ้มค่าที่สุด นับแต่ยกเลิกการสอนพิเศษที่เป็นรายได้เสริมในวันเสาร์-อาทิตย์ ตื่นแต่เช้าทุกวันหยุด นั่งรถประจำทางจากตัวเมืองลำปางมายังโรงเรียนระยะทางกว่า 70 กิโลเมตร ให้ถึงก่อนเวลานัดหมาย โดยหวังว่าการปฏิบัติตัวของครูจะเป็นแบบอย่างให้ศิษย์ได้
“นักเรียนเขามองครู  ครูอยู่ในสายตาตลอด เราต้องทำภาพเราให้ชัด  ถ้าอยากให้เด็กเสียสละ  เราก็ต้องเสียสละก่อน ถ้าอยากให้เด็กเป็นคนตรงต่อเวลา  เราก็ต้องมาก่อนเวลาให้เขาเห็น ครูคือผู้แสดงสิ่งเหล่านี้ให้นักเรียนได้ซึมซับ แรกๆ เขาอาจจะทำด้วยความรู้สึกผิด  แต่เมื่อได้ทำบ่อยๆ คุณลักษณะเหล่านี้จะเกิดขึ้นกับเขาโดยอัตโนมัติ”
การได้มีเวลาทำงาน ได้ใกล้ชิด ได้พูดคุยกับลูกศิษย์มากขึ้น ครูจึงเข้าใจลักษณะนิสัยใจคอและพฤติกรรมของนักเรียน	ซึ่งเป็นประโยชน์ต่อการสื่อสารและออกแบบการเรียนรู้ให้เหมาะกับแต่ละคนเป็นอย่างมาก
บางคนการเรียนไม่โดดเด่น เพื่อนอาจจะมองว่าไม่เอาไหน	แต่เป็นคนทำงานเก่ง เราก็เปิดพื้นที่ให้เขาได้แสดงศักยภาพ กลายเป็นว่าเขาผันมานำเพื่อนได้ เพื่อนๆ ก็ให้การยอมรับ
บางคนเรียนเก่ง	หัวไวอยู่แล้ว	แค่กระตุ้นให้เขารู้จักเชื่อมโยง	คิดหาคำตอบอย่างเป็นระบบ
บางคนไม่มีพื้นฐานและก็ไม่ชอบวิชาการเป็นทุนเดิม แต่พอได้ลงมือทำ เขาเจอปัญหา เขาจะเริ่มซักถามจังหวะนั้นแหละคือเราต้องเข้ามาช่วยเติมเต็มเนื้อหาที่เกี่ยวข้องกับสิ่งที่เขาอยากรู้
บางคนมีปัญหาด้านการสื่อสาร พูดไม่เป็นประโยค จับใจความไม่ได้ เราก็ค่อยๆ ฝึกให้เขาตั้งสติ คิด แล้วค่อยเรียบเรียงคำพูด ในเฟซบุ๊คเด็กชอบเขียนเป็นภาษาพูด เราก็จะเข้าไป อะแฮ่ม...ให้เขานึกได้
ความทุ่มเทและการทำหน้าที่เป็นทั้งครู	พ่อแม่ และพี่สาว ที่เปี่ยมด้วยความรักและความหวังดี ได้ค่อยๆ โน้มหัวใจทุกดวงของลูกศิษย์เข้ามาเป็นส่วนหนึ่งของคุณครู เมื่อหลอมรวมกับกระบวนการที่ครูตรีนุชค่อยๆ เสริมสร้างการเปลี่ยนแปลงจึงค่อยๆ เกิดขึ้นกับพวกเขาโดยไม่รู้ตัว
“ตอนที่ต้องไปอบรมและพรีเซนท์งานที่ ม.ราชภัฏลำปาง เรานัดเวลาออกรถตอน 06.00 น. ที่ผ่านมาไม่ว่าจะกำชับยังไง จะต้องมีเด็กจำนวนหนึ่งมาสาย  วันนั้นเราก็นั่งรถไปเจอพวกเขาเหมือนปกติ ถึงก่อนเวลานิดหน่อย ปรากฏว่าเขารอครูคนเดียว พอครูมาถึงเราก็ได้นั่งรถออกไปเลย เป็นเหตุการณ์ที่ทำให้เรามั่นใจว่าใช่  เราเชื่อมั่นว่าจิตตปัญญญาศึกษาคือหนทางที่ถูกต้อง”
ครูตรีนุชเล่าเหตุการณ์สำคัญครั้งนั้นให้ฟังด้วยสีหน้าเปี่ยมด้วยความประทับใจ
การจะขัดเกลาศิษย์ให้เป็นผู้มีปัญญาและความดีงาม  คงต้องเริ่มจากการที่ครูศึกษา  ฝึกฝน และอบรมตนเองให้พร้อมทั้งวิชาและวิชชา ครูตรีนุชได้พิสูจน์ให้เห็นแล้วว่าเมื่อครูพัฒนาตนเอง ศิษย์จะเกิดการพัฒนา เป็นผู้มีวิชาและวิชชา เช่นดังครูที่เป็นที่เคารพรักของพวกเขาได้ปฏิบัติให้เห็น
เมื่อครูเปลี่ยน -นักเรียนเปลี่ยน
นางสาวธัญชนก ล่ำต่ำ (น้องเวฟ)
ก่อนเข้าร่วมโครงการเพาะพันธุ์ปัญญา	 เวฟเป็นเด็กเรียนเก่ง สอบได้อันดับต้นๆ ของห้อง แต่มีปัญหาในการแสดงออกในที่สาธารณะ แค่เพียงการออกไปนำเสนอหน้าชั้นเรียน ก็ทำให้เวฟมือสั่น เสียงสั่น หายใจไม่ทั่วท้อง ขาดสติถึงขั้นหัวเราะและร้องไห้ในเวลาเดียวกัน
“หนูเป็นคนขี้อายมาก ขนาดพยายามเตรียมตัวมาดีแล้ว สุดท้ายก็มีอาการเหมือนเดิม แต่พอได้ทำเพาะพันธุ์ปัญญา เราสนิทกับเพื่อนมากขึ้น  คุ้นเคยกับครูนิ่มมากขึ้น ในการทำงานครูจะกระตุ้นให้พวกเราได้แสดงความคิดเห็นบ่อยๆ หนูจะได้ออกไปพูดต่อหน้าเพื่อนเรื่อยๆ ผ่านไปหลายๆ ครั้งเราก็รู้สึกว่ามันก็ไม่ ได้ยาก มีอยู่ครั้งหนึ่งครูนิ่มให้หนูไปบอกเล่าการเรียนรู้ที่ ได้รับจากเพาะพันธุ์ปัญญาต่อหน้าคณะผู้บริหาร ก่อนเริ่มก็รู้สึกกังวล ครูตรีนุชก็ให้กำลังใจบอกว่าเชื่อมั่นว่าเราทำได้ แล้วหนูก็ทำได้จริงๆ”
นายกษิดิศ บุญประเสิรฐ (น้องบาส)
บาสเป็นนักเรียนที่เรียนดีอีกคน ใฝ่ฝันอยากเป็นคุณหมอในอนาคต เริ่มแรกเขาไม่เห็นด้วยที่ต้องมาทำโครงการเพาะพันธุ์ปัญญา เพราะเป็นการเพิ่มภาระ เสียเวลาในการทบทวนตำรับตำรา ในช่วงเริ่มต้นบาสจึงไม่ค่อยให้ความร่วมมือกับเพื่อนๆ
“เมื่อก่อนผมเป็นเด็กตั้งใจเรียน  เห็นแก่ตัว  ไม่ค่อยสนใจใคร  เวลามีงานผมจะต้องทำงานของเราให้เสร็จก่อนเสมอ  เอาความคิดของตัวเองเป็นใหญ่  ทำเพาะพันธุ์ปัญญาช่วงแรกผมก็ไม่ได้สนใจอะไรมาก  แต่พอเห็นเพื่อนๆ  เหนื่อย  งานหนัก  เจอปัญหาเยอะ  เริ่มรู้สึกละอายว่าเราไม่ได้ช่วยแบ่งเบาเพื่อนเลย จากที่เคยมาสายบ้าง  ไม่มาบ้าง เราก็มาทุกครั้ง แล้วก็ได้เรียนรู้ที่จะปรับตัวให้เข้ากับเพื่อนมากขึ้น ฟังความคิดเห็นและก็คุยกันด้วยเหตุผลมากขึ้น”
นายเปี่ยมพงศ์ ปั้นรูป (น้องต้อม)
อาจารย์ทุกคนต่างพูดเป็นเสียงเดียวกันว่าต้อมเปลี่ยนไปตั้งแต่เป็นนักเรียนในโครงการเพาะพันธุ์ปัญญา จากเดิมที่มาโรงเรียนสายทุกวัน	ไม่สนใจเรียน ไม่ส่งการบ้าน เพราะเป็นเด็กติดเกม กลับกลายเป็นเด็กที่รับผิดชอบในการเรียนมากขึ้น  กระทั่งล่าสุดเกรดเฉลี่ยเพิ่มอย่างก้าวกระโดด จาก 2.50 เป็น 3.51
“แรกๆ เราก็ไม่ค่อยอะไรนะ ตามน้ำ ยังติดเกมอยู่ แต่ตอนไปเวิร์คชอปที่ ม.ราชภัฎ เห็นครูนิ่มร้องไห้เพราะพวกเรา  เลยรู้สึกว่า  เฮ้ย...  ครูอุตส่าห์ทำเพื่อพวกเราขนาดนี้  เราจะมาเหลาะแหละไม่ได้แล้ว ก็เข้ามาช่วยเพื่อนเต็มตัว เริ่มจัดสรรเวลาว่าเรียนเป็นเรียน ทำงานเป็นทำงาน  ที่เหลือค่อยเล่มเกม  แต่เอาเข้าจริงพอลงงานเต็มที่ก็เหนื่อย  กลับบ้านก็หลับ  ก็กลายเป็นว่าเล่นเกมน้อยลงไปเอง”
เมื่อนักเรียนเปลี่ยน -พ่อแม่เปลี่ยน
สุดารัตน์ ล่ำต่ำ (แม่น้องเวฟ)
“แรกๆ บอกตรงๆ ว่าไม่ค่อยพอใจ กลับถึงบ้านก็หลับเลย การบ้านไม่ได้ทำ พรุ่งนี้ก็ต้องไปดำนา เอาหญ้า แกก็บ่นว่าเหนื่อย เกือบจะไปบอกครูแล้วว่าแม่ ไม่เอาแล้ว แต่พอเข้าที่เข้าทางก็เริ่มดีขึ้น แนวคิดเค้าโตขึ้นเยอะเลยจากที่ ได้มาทำโครงการ  ก่อนหน้านั้นเค้าไม่ค่อยพูดต่อหน้าคนเยอะๆ พอมีโครงการนี้เขาพูดปร๋อเลย กล้าพูด กล้าแสดงออก มั่นใจลูกแม่เปลี่ยนไปเยอะ เกรดก็ไม่ตก ปีนี้สอบได้ที่หนึ่ง แม่ก็ดีใจ ภูมิใจ”
เวช สุขพรรณ์  (พ่อน้องมาช)
“สนับสนุนเขาตั้งแต่แรก พ่อรู้ว่าลูกเรียนไม่ค่อยเก่งเท่าไหร่ แต่ก็อยากให้เขาได้มีทักษะชีวิตที่เอาตัวรอดได้พ่อเชื่อว่าถ้าเขามีพื้นฐานชีวิตที่มั่นคงแล้ว เขาจะไม่เป็นภาระของใคร ดูแลตัวเองได้ เราก็หมดห่วง”