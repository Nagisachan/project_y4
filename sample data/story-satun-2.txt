 “ดินสอหายไปไหน” 
คุณครูอ้อย  ขนิษฐา  อาษาชำนาญ  สอนชั้น ป.๒  โรงเรียนอนุบาลสตูล

 “...ปี ๒๕๕๓ ไม่ได้อยู่ในอาคารเรียนปกติ  อยู่อาคารชั่วคราว  เพราะอาคารโดนไฟไหม้  เราลงมาข้างล่าง  อยู่กับเด็ก  ปัญหาที่เด็กเสนอมาจริงๆ มีหลายอย่าง  เรื่องน้ำ  เรื่องไฟ  เรื่องประปา  ห้องน้ำเหม็น  พอเราบอกว่าเรื่องใกล้ตัวนะ  เด็กก็จะมองใกล้จริงๆ  ห้องน้ำมันเหม็นนะคุณครู  แล้วเราก็มาคิดแนวทาง  เพราะเราเป็นกระบวนการวิจัย  ถ้าเรื่องที่ได้คำตอบเลย  ก็ไม่ต้องคิดหาคำตอบแล้ว  ก็จบไม่ต้องทำต่อ  เช่น  เรื่องห้องน้ำมีกลิ่น  ถ้าใช้ห้องน้ำให้ถูกสุขลักษณะ  มันก็แก้ได้อีก  ปัญหาที่แก้ได้ก็ตัดไป  นี่คือการลองผิดลองถูกของครู  เรื่องที่เลือกเป็นเรื่องที่สนใจ  หรือเรื่องที่เป็นปัญหาก็ได้  
เวลาทำวิจัยเราทำจากการแก้ปัญหา  ครูอ้อยได้ลองผิดลองถูกกับเพื่อนห้องอื่นหลายคน  บางห้องเอาเรื่องที่น่าสนใจในชุมชน  ถ้าเป็นเด็กโตบริบทจะกว้างกว่าเด็กเล็ก  ทุกคนมีสิทธิ์เสนอเรื่อง  เขาก็เสนอ เราเริ่มเห็นการเปลี่ยนแปลง  แต่ก่อนวิชาการพูด  เล่าเรื่องครอบครัวของฉัน  เด็กจะเล่าเหมือนกันหมด  แต่ตอนนี้ของตัวเองมันขึ้นมาแล้ว  ฉันสนใจเรื่องนี้  ฉันอยากเรียนเรื่องนี้ ยกตัวอย่างเรื่องปลาทอง  เพราะมันเป็นปลาที่สวย  ทำอย่างไรไม่ให้มันตาย  มาจากความสงสัยหลายๆ ข้อ  แต่จะทำอย่างไรให้เหลือเรื่องเดียว  เราก็ต้องตั้งกติกาเข้าไปอีก  ปัญหาที่ต้องทำให้เห็น  ทำไมถึงเลือกเรื่องนี้  เพราะว่าเวรแต่ละวันจะมาหาคุณครูตลอดเลย  ถือดินสอมาเป็นกำๆ  เวลาทำความสะอาดก็จะเจอ  แต่จริงๆ ก่อนที่มาเป็นดินสอ  มันมีกบเหลา  มีไม้บรรทัด  ยางลบ  เต็มไปหมด  เก็บใส่เป็นของกองกลางเต็มตะกร้า  ประกาศหาใครไม่รับ  พฤติกรรมแบบนี้มีมาแล้ว 
เราก็มาคิดว่าจะเอาปัญหาอะไร  ตอนแรกเด็กก็บอกว่าปัญหาเรื่องอุปกรณ์การเรียน  ผอ.บอกว่ายังใหญ่อยู่  ให้เล็กลง  เราก็เลยจัดเข้ากระบวนการ  ให้ทุกคนมองว่าอะไรที่เป็นปัญหามากที่สุด  เขาก็สำรวจตัวเองกัน  เวฟก็ให้ทุกคนบอกออกมาว่อะไรหายมากที่สุด  อะไรหายเยอะที่สุด  เขาออกแบบกันเอง  อุปกรณ์มีกี่อย่างก็ tick ออกมา  จนครบ ๔๐ คน  ที่ยาวที่สุดคือดินสอ  และใช้เยอะมากด้วย  มากกว่ายางลบ  มากกว่าไม้บรรทัด  ก็เอาเรื่องนี้แหละ  แก้พฤติกรรม  ทุกคนมองว่าเราศึกษาเรื่องนี้กันดีกว่า  โดยที่ครูกระตุ้นเด็ก  โน้มน้าวเด็กด้วยว่าเป็นเรื่องพฤติกรรม  แก้พฤติกรรมเดี๋ยวมันก็จะได้หลายอย่าง  เป้าหมายค่อยๆ ไปกับกิจกรรม  
พอเลือกเรื่องได้แล้วก็มาตั้งโจทย์  ว่าจะศึกษาเรื่องอะไร  ต้องมีสาเหตุการหาย  นั่นคือต้องแก้พฤติกรรมของนักเรียน  แล้วจะเรียนเรื่องอะไร  ก็ตั้งวัตถุประสงค์  เรียนเพื่ออะไร  แก้สาเหตุ  แก้นิสัย ให้ใช้ให้หมด  อย่าให้มันตก  อย่าให้มันหล่น  จะต้องทำอย่างไรไม่ให้มันเป็นแบบนี้  ถ้าเราอยากรู้สาเหตุเราต้องตั้งคำถามอย่างไร  ตอนนั้นรู้สึกว่าจะได้ ๙-๑๐ ข้อนะคะ  เขียนชื่อติด  หล่นแล้วเก็บ  เช็คทุกครั้ง  เขาก็ออกแบบของเขาเอง  มันก็ไม่หายจริงๆ  แก้ได้  
“แล้วหาสาเหตุการหายได้อย่างไร”
“จะไม่ให้หายอย่างไร” 
“เกิดผลอะไร”
“เกิดประโยชน์อย่างไร” 

ทีนี้ในการหาความรู้แค่นั้นมันไม่พอ  เรารู้แค่นี้  เราอยากจะรู้อะไรเพิ่มไหม  ก็กระตุ้นกันว่าดินสอที่เราเขียน  เราต้องรู้ส่วนประกอบ  จะได้ไปค้น  เทคนิคกระบวนการตรงนี้คือ  ครูต้องไม่บอกคำตอบ ห้ามบอก  ห้ามนำความรู้ไปให้  ไม่ว่าจะเป็นเรื่องง่ายก็ไม่บอก  ส่วนประกอบเขาอาจจะดูจากหนังสือที่เขาค้นหามา  มันมีขั้นตอนของเรา  พอเราได้โจทย์  ได้วัตถุประสงค์แล้ว  เราจะต้องกระตุ้นให้เด็กหาสาเหตุว่า  ถ้าเราจะหาได้ที่ไหน  ก็จากพวกเรา  ดินสอหายไปไหน  ก็เพราะพวกเรามีนิสัยแบบง่ายๆ  ตกแล้วไม่เก็บ  มีมากแม่ผมซื้อให้เป็นกระป๋องเลย  หายก็ไม่เป็นไร  ก็ได้มาร่องหนึ่งแล้ว  แต่ดินสอที่เราเขียนกัน   มันมาจากไหน  ก็นำเสนอโจทย์  ตรงนั้นเป็นกรอบเป็นทฤษฏีนอกเหนือจากพฤติกรรม  ถ้าเราอยากรู้ส่วนประกอบเราจะหาจากที่ไหนบ้าง  ห้องสมุด  อินเตอร์เน็ต  ถามพี่ถามพ่อถามแม่  ก็คือถ้าเราอยากรู้เรื่องนี้  เราจะไปหาที่ไหน  และเราจะได้อะไร  ก็แนะนำเพิ่มเติม และน้องเวฟเขาก็โดนทดสอบด้วยนะคะ โดยศึกษานิเทศก์  เขานำเสนอว่าส่วนประกอบของดินสอ ประกอบด้วยไม้  กราไฟท์  แร่เหล็ก  ศึกษานิเทศก์เขาก็ถามว่า
“หนูหามาจากไหน”
“อินเตอร์เน็ตครับ”
“เก่งนะ  ลุงยังไม่รู้เลยว่าอินเตอร์เน็ตมันบอกด้วย  ทำอย่างไร”  
“ผมไม่ได้เข้าเอง  พี่ผมทำให้”  

แต่อีกคนหนึ่งที่นำเสนอด้วยกัน  เป็นเพื่อนคู่หูของเวฟ  เขาเข้าหาในอินเตอร์เน็ตเอง  พอถามเขาก็อธิบายได้  อีกขั้นหนึ่งคือเรียกว่า  ทดสอบปากเปล่า   ครูอ้อยก็ว่าอะไรกันนักกันหนา  แต่ครูต้องเรียนรู้ไปตลอดเวลา  มันจะมีปฏิทินบอกว่า  เมื่อถึงขั้นโจทย์   เด็กต้องนำเสนอโจทย์  โดยให้มีผู้ทรงคุณวุฒิ  คนที่จะมา comment  เป็นพี่เลี้ยง  แนะนำเพิ่มเติม  ศึกษานิเทศก์ก็ไม่ใช่ศึกษานิเทศก์ในระบบนะคะ ออกจากราชการไปแล้ว  มาเป็นที่ปรึกษาของ สกว. ดูแลโรงเรียน  คือเขาอยากทำงานที่อยู่นอกระบบ  ตอนอยู่ในระบบเขาไม่ได้ทำเลย  งานตรงนี้  แต่พอเกษียณแล้วก็ได้ทำถึงครูมากขึ้น  สกว.ก็ชวนมา  เพราะเห็นความสำคัญตรงนี้  
เด็กตั้งโจทย์  เรียนรู้หาวิธีการหาย  เพื่อสร้างวินัย  ลดค่าใช้จ่าย เวฟเป็นคนนำเสนอ  แล้วมันลดอย่างไร  เราก็ตั้งคำถามกลับไป  เขาก็คิดกันได้อย่างที่เขานำเสนอ  ว่าสมมติถ้ามันหายโดยที่เขาใช้ไม่หมด  เขาก็ต้องซื้อใหม่  คนเดียวไม่สะเทือนหรอกค่ะ  แต่ถ้าในห้องนี้  ๕ คน  เงินที่ต้องเสียไปเท่าไร  ถ้าทั้งห้องเท่าไร  หลายวันหลายครั้งเท่าไร  ถ้าไปทิ้งอยู่ในตะกร้า นั่นคือต้นไม้  ยาง  แร่นะ  มันจะค่อยๆ เกี่ยวกับการใช้งานให้คุ้มค่า  ความพอเพียงก็จะตามมาด้วย  เด็กก็รู้จักหาความรู้ส่วนประกอบของดินสอ  หาคำตอบ  พอได้โจทย์  เด็กก็จะมาตั้งคำถาม  มีวิธีการขึ้นมาจากคำถามว่า  เขาจะไปหาคำตอบได้จากที่ไหน  ส่วนหนึ่งจากตัวเอง  ส่วนหนึ่งจากผู้รู้  
เสร็จแล้วก็รวบรวมข้อมูลที่เขาได้มา  และลองปฏิบัติจากที่เสนอไป  เช่น  ต้องติดชื่อ  นับทุกครั้ง  ทดลองปฏิบัติ  แล้วระหว่างทำ  เขาก็บันทึกด้วย  เวรแต่ละวันก็จะบันทึก  ว่ากวาดขยะตอนเย็นไม่เจอดินสอเลย  วันแรกๆ อาจจะยังเจออยู่  แต่พอ ๑ เดือน สุดท้ายก็มานำเสนอเพื่อน  ถ้าไม่เจออุปกรณ์การเรียนตกหล่นอยู่ใต้โต๊ะเลย  ก็สรุปว่าสิ่งที่เขาค้นพบจากการตั้งคำถาม  และเขาได้ลองทำ  ลองปฏิบัติ เขาได้แล้ว  ก็นำเสนอเรื่องนี้ให้ห้องอื่น ขั้นตอนการนำเสนอ  ไม่ใช่อยู่ๆ เขาพูดขึ้นมาได้เลย  มันต้องเริ่มจากกระบวนการกลุ่มด้วย  ในกลุ่มเราจะได้เจอความแตกต่าง  ความสามารถที่หลากหลาย  บางคนพูดเก่ง  แต่เขียนแล้วอ่านไม่ออก  คนที่ลายมือสวยเขาก็จะรู้ตำแหน่งแล้วว่าเขาต้องเป็นเลขากลุ่ม  หัวหน้ากลุ่ม  เวลาไปวาดแผ่นบรู๊ฟนำเสนอ  ใครจะเป็นคนเขียน  เด็ก ป.๒  เขียนสวยกว่าครูอ้อยอีก  
ระหว่างทางจะมีปัญหาให้แก้  เขานั่งเขียนจะสวยกว่ายืนเขียน  แล้วต้องใช้สีหลายๆ สี มีการเรียนรู้ของเด็ก  คุณครูก็จะได้พฤติกรรมเด็กไปคุยกันในวงแลกเปลี่ยนเรียนรู้ด้วย   เด็กรู้จักการเขียนหัวข้อใหญ่  หัวข้อเล็ก  โดยที่เราไม่ต้องมีทฤษฎีไปตั้งบอก  เราเจอความสามารถของเด็กไประหว่างทาง  น้องเวฟก็จะโดดเด่นเรื่องการนำเสนอ  แต่เบื้องหลังเขาเรียนรู้ไปด้วยกันเป็นกลุ่ม  คุณครูจะเห็นแล้วก็เติมได้  ออกมาเป็นชิ้นงานให้ประเมิน  บางโรงเรียนเขามาดูงาน  เขาจะถามเลยว่าแล้วครูประเมินอย่างไร  วิชาอื่นมันมีคะแนน  มีตัวชี้วัด  แต่วิชานี้ถ้าจะวัดจริงๆ  มันวัดได้ดีกว่าวิชาอื่นๆ อีก  เช่น  วัดคุณลักษณะ  อดทน  ใฝ่เรียนรู้  แก้ปัญหา  ตรงนี้โรงเรียนเราระหว่างทางจับไปได้เลย  แต่ละคนนำเสนอ  คิดเป็น  เรียนรู้อย่างมีความสุข  เวลาเขาทำงานกลุ่ม  ภาพในห้องครูอ้อย  กลุ่มนั้นอยากนั่งโต๊ะ อยากจะนั่งพื้น  อยากจะนอนก็นอนไป  แต่พอถึงเวลา ๑๐ นาทีนี้ต้องนำเสนอนะ  แต่ก่อนครูเราต้องดันให้เด็กออกมาพูด แต่พอเราใช้กระบวนการ  เด็กจะแย่งกันออก  ครูก็ต้องมาคิดกติกาว่าจะทำอย่างไร  อย่าแย่งกัน  
สิ่งที่เราเห็นความเปลี่ยนแปลงไปเรื่อยๆ  เปลี่ยนทั้งเด็ก  เปลี่ยนทั้งเรา  ก็ต้องคิด  ต้องนำพาไปเรื่อยๆ  พอจบปีการศึกษาหนึ่งเราก็จะวัดผล วิชานี้ก็จะวัดผล  โดยการเอาเรื่องที่ทำมาทั้งปี  โดยให้เด็กเป็นผู้เล่า  ครูอ้อยห้ามพูด  และห้ามส่งตาเขียวข้างเวที  ปล่อยเลย  ไม่มีผิดไม่มีถูก  ไม่ใช่เฉพาะห้องครูอ้อยนะคะ  ๓๖ ห้องก็จะ ๓๖  โจทย์  จัดเป็นเวทีปฐมวัย  เวทีช่วงชั้น ป.๑- ป.๓ และ ป.๔- ป.๖  ตั้งแต่เราเคยเป็นครูมาก็มีแต่เปิดโลกวิชาการ  ต้องสื่อให้คนเข้าใจว่าทั้งปีทำอะไรมาบ้างกับ ๑๐  ขั้นตอนวิจัยนี้  ระหว่างทางมีใครเข้ามาบ้าง  อย่างเช่น  ผู้ปกครอง   
บริบทของอนุบาลสตูลที่จะให้ชุมชนเข้ามาค่อนข้างยาก  เพราะความเป็นบริบทเมือง  ใกล้ห้างสรรพสินค้า  ใกล้ธนาคาร  จากการทำมา ๓  ปีที่  ปีสุดท้ายคือปีที่แล้ว  ครูอ้อยพาเด็กออกข้างนอก  พอเราเดินไป  ยกจากใกล้ตัวในห้อง  ออกไปนอกห้องบ้างได้ไหม  เสน่ห์ของวิชานี้เด็กจะได้ไม่ถูกจำกัดพื้นที่อยู่ในห้องเรียนตลอด  เราอยากไปเรียนใต้ต้นไม้ก็ไป  ไม่มีหนังสือ  ไม่จำกัดอยู่ในห้องสี่เหลี่ยม  เด็กมีความเท่าเทียมกันในการนำเสนอ  มันค่อนข้างยาก  แต่พยายามให้มองเห็นภาพออกแบบปฏิบัติ  อยากให้เห็นว่าทำไมครูอ้อยถึงบอกว่ามันใช่  ถามว่า ๓ ปีที่ผ่านมาเก่งหรือยัง  ดีที่สุดหรือยัง  ตอบว่ายัง  แต่อยากเล่า  เพราะว่าอยากให้เห็นสิ่งที่ครูอ้อยเห็นจากเด็ก  มันคือใช่เลย  อย่างอื่นเราไม่รู้  ไม่ต้องมาชมเราหรอก  แต่สิ่งที่เด็กเปลี่ยนแปลงไป  สิ่งที่ผู้ปกครองเข้ามา  เราได้อะไรเพิ่มขึ้นๆ ทุกปี ..”


พัฒนาตลาดนัดวันเสาร์ให้ยั่งยืน
เรื่องสุดท้าย  เรื่องของคุณครูไพเราะ เกิดผล ชั้น ป.๖ ร.ร.อนุบาลสตูล
   
“...ก่อนหน้านี้ได้จัดการเรียนการสอนโดยใช้กระบวนการวิจัย  นักเรียนเลือกเรียนตลาดนัดวันเสาร์  ซึ่งเป็นตลาดนัดตอนกลางคืนอยู่ติดรั้วโรงเรียน  ปีนั้นเป็นปีแรกที่โรงเรียนจัดการเรียนการสอนแบบนี้  เด็กๆสนใจเรื่องใกล้ตัว  เช่นอาหารการกิน  สิ่งแวดล้อมโรงเรียน  แต่มีห้องพี่อยู่ห้องเดียวที่เลือกเรียนตลาดนัดวันเสาร์  จึงทำให้ได้ออกชุมชน  เราถามนักเรียนว่า  จะไปหาข้อมูลอย่างไร  เด็กบอกจะไปถามเทศบาลและไปสืบมาแล้ว  ตลาดนัดนี้เป็นของเทศบาล  ถามคุณครูเคยไปไหม  บอกไม่เคย  จึงให้นักเรียนเล่าในสิ่งที่พวกเขาได้เจอ  เราพยายามให้เขาพูดคุยเล่าให้เราฟัง  เขาก็สะท้อนปัญหาออกมา  เช่น เรื่องแสงไฟ ที่แคบ วางสินค้าระเกะระกะ  ห้องน้ำไม่มี  ที่จอดรถก็ไม่มี  เด็กจึงอยากได้ความรู้จากเทศบาล คุณครูก็ถามว่าจะทำอย่างไรให้ได้ความรู้  ซึ่งเทศบาลก็อยู่ติดโรงเรียน  เด็กบอกจะเขียนจดหมายแล้วไปขออนุญาตท่านผู้อำนวยการและผู้ปกครอง  
ครูเลยเสนอนักเรียนไปว่า  ให้เขียนจดหมายขออนุญาตผู้ปกครองไปด้วยเลย  ปีนี้เจาะนักเรียนได้ลึกมากขึ้นเนื่องจากมีจำนวนนักเรียนเพียง ๔๕ คน  แต่ก็ทำให้เกิดความเครียดและความกังวลว่าเด็กจะทำได้เพียงไหน  เลยให้เขียนจดหมายก่อน  เริ่มจากจดหมายถึงผู้ปกครอง  ตอนนี้เขาเรียนได้ถึงขั้นที่ ๔ เกี่ยวกับการวางแผนการเรียน  และจะไปลงปฏิบัติจริงในขั้นที่ ๕ ตามที่วางแผน  และปฏิบัติจริงในขั้นที่ ๖  แล้วต้องออกไปนอกห้องเรียน 
หลังจากนั้นเด็กไปขออนุญาตผู้ปกครอง  และแจ้งว่ามีคุณครูไพเราะเป็นผู้ควบคุม เขียนจดหมายถึงเทศบาลสอบถามเรื่องที่อยากรู้  โดยเรียนไปที่นายกเทศบาล  นายกก็ส่งหัวหน้าฝ่ายที่ดูแลเรื่องนี้มาเป็นวิทยากรให้ความรู้ที่โรงเรียน  เพื่อไม่ให้เสียเวลา จากนั้นท่านก็ให้ความรู้เกี่ยวกับการเป็นตลาดนัด  นักเรียนก็ได้เรียนรู้เรื่องตลาดนัด  ก็รู้สึกภูมิใจไปกับนักเรียน  พอได้ความรู้มานักเรียนจึงได้มาวางแผนว่า  ถ้าอยากจะเรียนรู้ในส่วนนั้น  เขาต้องไปสำรวจก่อน  พอถึงเวลาลงพื้นที่  เนื่องจากเป็นตอนกลางคืน  จึงมีผู้ปกครองพานักเรียนมารวมกันที่โรงเรียนก่อน  แล้วแบ่งงานกัน  ดิฉันเองก็คอยสังเกต  ไม่ไปเกาะกลุ่ม  
หลังจากที่เด็กได้ข้อมูลมา  เขาก็จะทำการสรุปกัน  เขาไม่สามารถถามฝ่ายใดฝ่ายหนึ่งได้  จึงถามทั้งคนขาย  คนซื้อและบุคคลที่เกี่ยวข้อง เช่น คนที่อาศัยอยู่บริเวณนั้น  เป็นอย่างไร  เทศบาล  จราจร  และคนที่สัญจรไปมา  เด็กๆ จัดทำแบบสอบถามเเป็น ๓ ชุด และก็มาช่วยกันคิดว่า  คนประเภทไหนควรใช้คำถามแบบไหน  มีการฝึกซ้อมกันก่อนออกไปถาม  เขาก็คิดการว่าหากซักถามกันแล้วมักจะมีคำถามที่แปลกๆ  
พอเช้าอีกวันเขาก็มาหาคุณครู  บอกว่าหนูจะเปลี่ยนใจไม่ใช้ชื่อเรื่องนี้แล้วค่ะ  เนื่องจากหากทำไปแล้วต้องมีการนำเสนอมันจะต้องดีขึ้น  ไม่อยากให้มีการยกเลิก เพราะเป็นที่เชิดหน้าชูตาของสตูล และมีนักเรียนคนหนึ่งชื่อ วายุ ได้ค้นคว้าจากอินเตอร์เน็ต  ว่าการทำแบบนี้คือการวิจัย  จึงได้ไปปรึกษากับท่านผู้อำนวยการ  เนื่องจากตนไม่ได้จบปริญญาโท  ไม่รู้ว่าจะสอนด้านการวิจัยอย่างไร  และนักเรียนจึงได้เปลี่ยนหัวข้อเป็น "การพัฒนาตลาดนัดวันเสาร์ให้ยั่งยืน"  และพยายามคิดว่าจะทำอย่างไรให้ยั่งยืน  ชั่วโมงภาษาไทยก็เลยเปลี่ยนเป็นชั่วโมงวิจัยก่อน  เพราะชั่วโมงวิจัยยังไม่ถึง  และก็ลงความเห็นกันว่าเมื่อเรากลับไปแล้ว  ความรู้ที่ได้นั้นไม่ใช่ไว้ที่โรงเรียนหรือคุณครู  เราต้องนำกลับไปที่เทศบาล  เพื่อเทศบาลจะได้เกิดการพัฒนา  พัฒนาอยู่ตลอดจะได้เกิดความยั่งยืน  นักเรียนจึงได้วางแผนและกำหนดการลงพื้นที่ว่า  จะลงกันสองครั้ง  ครั้งแรกก็จะไปสำรวจ  และจากคำถามที่เตรียมไว้  เพียงพอหรือยัง  พอลงไปครั้งที่ ๒ มีถ่ายรูปและวีดิโอ  ทั้งยังมาเพิ่มเติมจากครั้งที่สำรวจรอบแรก  พออีกสัปดาห์ได้นำเสนอว่าจะเพิ่มเติมในจุดไหนในทั้ง ๓ ประเภทที่เขาได้ทำ  และอีกครั้งได้เพิ่มจำนวนครู  และมีคุณครูมัธยมที่สนใจ  และจะเอาทีมมาช่วยถ่ายวีดีโอด้วย 
ปลื้มใจที่นอกจากการลงตลาดแล้วก็มีการสัมภาษณ์ และเด็กยังมีการวางแผนว่าใครจะอยู่ในพื้นที่ไหน  ทำอย่างไร  เพื่อให้เหมาะสมกับลักษณะการทำงานของแต่ละคน เช่น ให้เพื่อนที่พูดไม่เก่งอยู่ตรงทางเข้าตลาดเพื่ออาสาเช็คคนที่เข้ามาในตลาด  ว่าเป็นเด็กกี่คน  ผู้หญิงกี่คน  ผู้ชายกี่คน  เพื่อจะทำให้เขาได้รู้จำนวนคนที่มาตั้งแต่ ๕ โมงเย็นจนถึง ๓ ทุ่ม  เป็นสิ่งที่เราก็นึกไม่ถึง  หลังจากที่เขาได้ข้อมูลการสัมภาษณ์มา เราก็มาพูดคุยกันใต้ร่มไม้  มาจัดโซนสินค้า  เป็นราคาสินค้า  และมานำเสนอความว่า  โซนสินค้าต้องการแบบไหน   ร้านค้าต้องการแบบไหน  คนซื้อต้องการคุณภาพอย่างไร  ราคาเป็นอย่างไร  ตลาดนัดนี้คนซื้อและคนต้องการอะไรเพิ่มอีก เช่น ต้องการสินค้าที่เป็นของสตูล  มีการจัดการแสดง  มีการวางสินค้าเป็นประเภทไม่ระเกะระกะ  ควรมีแสงสว่างเพิ่มมากขึ้น  เป็นต้น  
จากนั้นก็ถามนักเรียนว่าข้อมูลที่ได้จะต้องคืนกลับ  โดยนักเรียนได้สรุปเป็นรายงานวิจัยเพื่อเผยแพร่ในเวทีสาธารณะ  แต่จะทำอย่างไรให้สรุปรายงานวิจัยให้ได้ จะทำอย่างไรให้เด็กทำงานวิจัยคนเดียวให้ได้  ก็เลยให้นักเรียนเริ่มเขียนว่าเรียนอะไรไปบ้าง ตั้งแต่วันแรกจนถึงวันนำเสนองาน  ให้เขียนมาทั้งหมด  พอเด็กเขียนได้ก็คิดไว้ในใจว่านี่คือบทที่ ๓ ของงานวิจัย  แต่ยังไม่บอกแล้วถามต่อว่า  ทำไมลูกถึงเรียน  มีเป้าหมายอย่างไร  เขาก็เขียนเป้าหมายในการเรียนก็จะได้บทที่ ๑ และเขียนว่าได้ศึกษาค้นคว้าจากที่ไหนบ้าง  อ้างอิงจากสิ่งที่ได้ค้นหาแล้วจะได้บทที่ ๒  ใช้วิธีการถามจนได้ข้อมูลสำหรับการทำวิจัย  โดยให้เด็กพิมพ์แล้วนำเสนอขึ้นจอ  และปรับเปลี่ยนตรงนั้น  ก็จะได้งานวิจัยเป็นของห้องเรียน  ส่วนตัวเขาก็จะได้  แต่เราก็จะได้สิ่งที่หลอมรวมเป็นของห้องเรียน และเด็กนักเรียนก็ได้จัดนิทรรศการนำเสนอการลงพื้นที่ของพวกเขา  แค่นั้นยังไม่พอยังทำเป็นรูปแบบโมเดล  แบ่งโซนของตลาดออกมา  มีอัตราส่วนโดยอ้างอิงจากคณิตศาสตร์ที่เพิ่งเรียนมา  นอกจากนั้นเด็กยังมีความคิดที่จะแต่งเป็นเพลงตลาดนัดวันเสาร์ขึ้นมา  โดยให้ครูต้นซึ่งเป็นครูดนตรี  ช่วยทำดนตรีให้  แล้วอัดเป็นซีดีมาให้ครูฟัง  และวันเสนองานวิชาการของโรงเรียนได้จัดจำลองตลาดนัดวันเสาร์ขึ้นมา  แต่ในวันนั้นตรงกับวันสอบจุฬาภรณ์ราชวิทยาลัย  จึงทำให้เหลือนักเรียนเพียงสองคน  ถึงจะอย่างนั้นสิ่งที่พวกเขาได้มันมากกว่านั้น  และมีแขกผู้ใหญ่มามากมายและทำให้นักเรียนได้คืนกลับในจุดนี้ จนมาถึงวันนี้ตลาดนัดได้มีการพัฒนามากยิ่งขึ้น  และเพลงที่นักเรียนได้ทำขึ้นมาถูกเปิดตามเสียงตามสาย  ทำให้เกิดความภาคภูมิใจ  ชุมชนเองก็ได้เปลี่ยนด้วยมือเด็ก   ตลาดนัดวันเสาร์มีความหลากหลายขึ้น   ทำให้พี่ภูมิใจ  เป็นครั้งแรกที่เด็กไม่เคยมีประสบการณ์เลย และเราก็นึกไม่ถึงว่าเด็กจะไปได้มากขนาดนั้น  
ขอขยายความตรงข้อมูลที่ได้มา  นักเรียนจะนำมาเขียนอธิบายเป็นบทที่ ๔  หลังจากนั้นให้เขาคิดว่า  อยากให้มีตรงไหนปรับปรุง และอยากให้เขาทำอะไรอีกก็กลายเป็นบทที่ ๕  โดยใช้คำถามเป็นตัวกระตุ้น  จึงได้งานวิจัยขึ้นมาโดยที่เราก็จะได้เรียนรู้ไปด้วย  เหมือนจากประสบการณ์ที่สอนเรียงความจะไม่กำหนดในเรื่องรูปแบบ  แต่จะถามให้นักเรียนได้คิดตาม เช่น เขียนเรื่องชุมชนของตนเอง ก็จะถามว่าถ้าคิดถึงชุมชนแล้วให้นักเรียนนึกว่าชุมชนนักเรียนมีอะไรบ้าง  ต้องการให้มีอะไร  และอะไรบ้างที่คิดว่ามีปัญหา แล้วควรจะแก้ไขอย่างไร  
หลังจากคิดก็ให้เขียนตามที่คิด จริงๆ เราให้เขาเขียนเป็น mind map เพียงแต่เราไม่ได้บอก พอเด็กนักเรียนเขียนเสร็จก็มาดูว่าอะไรที่มันอยู่กลุ่มเดียวกัน  โดยเด็กจะเสนอออกมา  แล้วบอกนักเรียนต่อว่าให้เขียนเล่าให้คุณครูฟัง  แล้วเขาก็จะเขียนตามลำดับก่อนหลังที่เขารู้  แล้วจึงให้มานำเสนอโดยไม่มีใครผิดเพราะชุมชนที่ฉันต้องการ  ฉันจะต้องการอย่างไรก็ได้  ขั้นต่อไปก็ให้เขียนว่าหากเราอยากให้คนอื่นรู้หรือเกิดความสนใจเราจะเขียนอะไร  จะนำข้อความอย่างไรเขาก็จะเขียนมาแล้วเราก็เพิ่มเติมในสิ่งที่เขาเขียนมา  แล้วก็พยายามชี้ว่าคำพูดตรงไหนที่เขียนมาตรงกับสำนวนใดได้บ้าง  หรือนำพระบรมราโชวาทมาประกอบได้หรือไม่  เด็กก็บอกว่าได้และก็เคยอ่าน หลังจากนั้น  เราก็กระตุ้นว่าทำอย่างไรให้คนอ่านข้อความของเราเกิดความประทับใจ  และได้ข้อคิดอะไรกลับไปบ้าง   เขาก็เขียนของเขาไป  เราก็บอกว่านำสามอย่างนี้มาต่อกัน นี่แหละค่ะ  เรียงความของลูก พร้อมองค์ประกอบเลย คือ มีคำนำ มีเนื้อเรื่อง มีสรุป..”