ผู้จุดประกายความฝันให้เด็ก
มูลนิธิเครือข่าย Teach For Thailand
ธีรภาพ แซ่เซีย(ครูซัน)
โรงเรียนคลองหนองใหญ่ เขตบางแค จ.กรุงเทพมหานคร
“เมื่อก่อนเป็นคนมองโลกแคบค่ะ แล้วก็มองแง่ลบตลอดเลย ตอนนี้มองกว้างขึ้นมาก แล้วก็มองหลายมุมมาก เพราะว่าครูซันบอกนี่แหละค่ะ ก็รู้สึกว่าครูซันเขามองแบบนี้แล้วเขาใช้ชีวิตมีความสุขดีค่ะ ก็เลยอยากลองเปลี่ยนบ้าง”
“ครูเป็นเหมือนตัวแทนของพ่อกับแม่ครับ เขาสอนหลายอย่างในชีวิต  ไม่ว่าจะเป็นเรื่องเรียน  เรื่องชีวิต เรื่องการอยู่ร่วมกับสังคม”
“ครูซันเป็นมากกว่าครู  เป็นเพื่อนก็ได้  เป็นที่ปรึกษาก็ได้ เป็นหมอก็ได้ เวลาไม่สบายเขาจะเป็นห่วงมาก จะหายาให้กินตลอดเลยค่ะ”
“อยากขอบคุณครูซันทุกเรื่องเลยค่ะ  ตลอดสองปี รู้สึกเปลี่ยนไปเยอะ  ไม่คิดว่าคนคนนึงจะเปลี่ยนความคิดของคนอีกคนได้มากขนาดนี้ และบางทีอาจจะเปลี่ยนไปทั้งชีวิตเลยก็ได้ค่ะ”
นี่คือความในใจของนักเรียนชั้น  ม.3 แห่งโรงเรียนคลองหนองใหญ่ เขตบางแค กรุงเทพมหานคร ที่บอกเล่าถึง ครูซัน ธีรภาพ แซ่เซีย ด้วยน้ำเสียงแห่งความรักและความศรัทธา ความในใจของพวกเขาเหล่านี้ยังสามารถบ่งบอกถึงตัวตนภายในได้อย่างแจ่มชัดของครูซัน ครูหนุ่มที่ตั้งใจมาเป็น “ครู” ในโครงการ Teach For Thailand	
เมื่อครูซัน	ครูหนุ่มรุ่นใหม่ไฟแรง ต้องเข้ารับภารกิจสอนวิชาคณิตศาสตร์ ให้กับนักเรียนระดับชั้น ม. 3 เจ้าของฉายา “ห้องเด็กนรก” ที่ทำให้ครูต้องลาออกไปแล้วถึง 3 คน แทนที่จะใช้วิธีรับมือแบบตาต่อตา ฟันต่อฟัน ครูซันกลับเลือกใช้ความรัก ความเข้าใจ ทำความรู้จักเด็กนักเรียนแต่ละคน รับฟังปัญหาของเด็กๆ ที่ส่วนใหญ่มาจากพื้นฐานครอบครัวติดลบ พ่อแม่หย่าร้าง ขาดความรักและความเข้าใจจากคนในครอบครัว และมีฐานะยากจน	 ซึ่งสิ่งเหล่านี้คือรากฐานของปัญหาที่ทำให้หัวใจอันไร้ที่ยึดเหนี่ยวและไร้ที่พึ่งพิงของเด็กๆ เบือนหน้าหนีการศึกษาเล่าเรียน เด็กๆที่ถูกบั่นทอนด้วยความทุกข์เหล่านี้ ไม่กล้าที่จะคิดถึงอนาคต หรือแม้กระทั่งตั้งคำถามกับตัวเองว่าพวกเขามีความฝันอย่างไร
ด้วยจิตวิญญาณของความเป็นครู และความรักความเมตตาที่เปี่ยมล้น ทำให้ครูซัน ตั้งปณิธานกับตัวเองว่า จะทุ่มเทสุดชีวิตจิตใจเพื่อทำให้เด็กนักเรียนของเขาเติบโตมีชีวิตที่งดงาม มีศักดิ์ศรีและรู้คุณค่าในความเป็นมนุษย์ จนกระทั่งความรักของครูซันสามารถเปิดหัวใจอันไร้ที่พึ่งพาของเด็กๆ ให้กว้างออก จากนั้นจึงค่อยๆ เติมเต็ม การคิดบวก การสร้างแรงบันดาลใจ การรู้คุณค่าของตัวเอง การมีความหวังและความกล้าที่จะฝันลงไปในหัวใจของลูกศิษย์ตัวน้อย
“...สิ่งที่เป็นแรงบันดาลใจให้ผมคือ ความฝันของเด็ก จากการที่ผมเชื่อว่าคนเราทุกคนมีคุณค่า คนเราไม่ ได้เกิดเพราะความบังเอิญ และทุกคนมีความพิเศษที่ซ่อนอยู่ ดังนั้นการที่ครูคนหนึ่งจะช่วยให้เด็กเห็นคุณค่าในตัวเอง เชื่อมั่นในตัวเองและรักตัวเอง  รวมถึงการให้พวกเขากล้าที่จะฝันจึงเป็นสิ่งสำคัญยิ่ง นั่นคือความท้าทายอย่างหนึ่งที่ผมค้นพบ...”
เพื่อให้เห็นเป็นรูปธรรม วิธีการที่ครูซันทำคือเข้าไปพูดคุยตีสนิทกับหัวโจกของกลุ่ม  (ถ้าเปลี่ยนหัวโจกได้ คนอื่นในกลุ่มก็จะตามมา) ซึ่งเดิมเป็นเด็กที่ค่อนข้างมีอารมณ์รุนแรง พูดจาหยาบคาย โวยวายโมโหง่ายๆ สูบบุหรี่ แต่เมื่อได้พูดคุยทำความรู้จัก ทำให้ครูซันค้นพบสาเหตุที่แท้จริง คือ ครอบครัวมีปัญหา พ่อแม่ทะเลาะกันบ่อย ดื่มเหล้า ติดการพนัน ชอบด่าทอลูก จนทำให้เด็กแสดงพฤติกรรมก้าวร้าวที่โรงเรียน
แต่ในพฤติกรรมความก้าวร้าวนั้น ครูซันได้ค้นพบความดีงามที่ซุกซ่อนอยู่ เด็กคนนี้ เป็นเด็กที่มีความคิด ฉลาด รักเพื่อน และมีความเป็นผู้นำ ครูซันจึงค่อยๆ เติมเต็มให้เด็กได้เห็นคุณค่าในตัวเอง ชื่มชมเมื่อมีโอกาส จากนั้นค่อยๆ จุดประกายเรื่องความฝันของเขา ที่เคยเป็นนักกีฬาฟุตบอลของโรงเรียน และมีฝีมือถึงขึ้นเคยเกือบถูกได้รับคัดเลือกให้เข้าทีมฟุตบอลแห่งหนึ่งเมื่อ 2 ปีที่แล้วแต่ตอนนี้เขากลับล้มเลิกทุกอย่าง เพราะไม่เชื่อว่าตัวเองจะทำได้ ด้วยความที่ต้องการให้เด็กคนนี้ลุกขึ้นมาพยายามอีกครั้ง ครูซันจึงใช้การแข่งกีฬาสี เป็นใบเบิกทาง
“ผมถามเขาว่าต้องการให้ครูช่วยอะไร  เขาบอกว่าอยากได้เสื้อทีม  ผมก็เลยไปจัดหาให้พวกเขา และให้พวกเขาคิดชื่อกันเอง โดยพวกเขาตั้งชื่อทีมว่า “ตอแหล” ตอนแรกผมจะไม่ให้ผ่าน แต่คิดว่าพวกเขาคิดมาดีแล้วว่าอยากตั้งชื่อนี้ ผมจึงสกรีนมาให้  ตลอดช่วงนั้น ผมเห็นความร่วมมือร่วมใจ  ความมุ่งมั่น กระทั่งสุดท้ายทีมคว้าชัยได้ที่ 1 ทำให้พวกเขาเกิดความภาคภูมิใจเป็นอย่างมาก เพราะไม่ค่อยได้รับรางวัลอะไรจากทางโรงเรียนสักเท่าไร”
เมื่อเด็กๆ	เริ่มเห็นคุณค่าของตัวเองมากขึ้น มีความภาคภูมิใจในตัวเอง ได้รับการยอมรับจากเพื่อนๆ และครู ก็ทำให้เด็กๆที่เคยเกเร โดดเรียน กลับมาตั้งใจเรียนมากขึ้นโดยไม่ต้องเคี่ยวเข็ญอีกเลย
การทำความรู้จักเด็กอย่างใกล้ชิดเป็นรายบุคคล ชื่นชมให้กำลังใจ ให้พวกเขารู้สึกอุ่นใจ ไว้ใจ และรับรู้ว่ามีใครบางคนคอยเป็นห่วงพวกเขาอยู่ เพราะครูซันตระหนักว่า  เราจะไม่สามารถให้คำแนะนำเด็กๆ  ได้เลย ถ้าเราไม่รู้จักตัวตนของเด็กคนนั้นดีพอ  ครูซันจึงหาโอกาสไปเยี่ยมเยียนบ้านของเด็กนักเรียน, สร้าง surprise  ให้ของขวัญวันเกิดกับเด็กๆ,  ให้รางวัลต่างๆ เพื่อแสดงความชื่นชมและให้กำลังใจในสิ่งที่เด็กๆ  ทำ, พาเด็กๆ ไปทำกิจกรรมเพื่อสังคมเมื่อมีโอกาส
จากความพยายามทุ่มเทความรักและดูแลทั้งชีวิตและจิตใจของลูกศิษย์อย่างต่อเนื่อง ได้ก่อให้เกิดความเปลี่ยนแปลงในตัวเด็กๆ ชั้น ม.3 อย่างเห็นได้ชัด เด็กหลายคนเรียกครูซันว่า “ลูกพี่” หรือแม้แต่ “พ่อ” นั่นแสดงให้เห็นถึงความเคารพรัก ความไว้ใจที่เด็กๆ มีต่อครูซันทำให้เด็กบางคนกล้าที่จะสารภาพความผิด	 และมาปรึกษาปัญหาต่างๆ กับครู
“ผมสูบบุหรี่มานะครู  วันนี้ผมยังรักษาสัญญาที่จะสูบไม่เกินวันละ 2 ตัว”
“เมื่อวานผมทะเลาะกับที่บ้านมาครับ”
“ครู... ผมขอยืมเงินหน่อย ผมไม่เหลือตังค์ซักบาท”
“ครู... ผมเครียดมากกับปัญหาเรื่องนี้”
“ครู... หนูเรียนเรื่องนี้ไม่ค่อยเข้าใจช่วยสอนหนูเพิ่มได้มั้ยคะ”
“ครู...  ผม/หนูอยากเป็นหมอ  เป็น  ทหาร  ครู... ต้องทำยังไงครับ ฯลฯ...”
การเปิดใจระหว่างครูกับศิษย์เช่นนี้ ทำให้บรรยากาศในชั้นเรียนห้องเด็กแสบเปลี่ยนไป จากที่เคยเป็นสมรภูมิรบระหว่างครูกับศิษย์ กลับกลายเป็นดินแดนที่เต็มไปด้วยความสุข สนุกสนาน เต็มไปด้วยเสียงหัวเราะและเป็นกันเองมากขึ้น นักเรียนชั้น ม.3 แห่งโรงเรียนคลองหนองใหญ่ ตั้งใจเรียนมากขึ้น ส่งงานมากขึ้น เพราะนักเรียนมีความเพียรพยายามมากขึ้น	รักตัวเอง รักอนาคตตัวเองมากขึ้น
ขณะเดียวกัน ครูซัน ก็สรรหากิจกรรมต่างๆ อาทิ ร้องเพลง เล่นเกม หรือพูดคุยในประเด็นต่างๆ พร้อมกับสอดแทรกบทเรียนต่างๆ ที่ช่วยส่งเสริมให้เด็กๆ กล้าคิด กล้าพูด กล้าทำ มีความอดทน มีความเพียรพยายาม มีแรงบันดาลใจ ได้รู้จักตัวเอง ค่อยๆ บ่มเพาะให้พวกเขาเห็นคุณค่าในตัวเอง
มีเด็กคนหนึ่งมีปัญหากับทางบ้าน และคิดว่าตัวเองไม่มีค่า ผมลองนำแบงค์ยี่สิบให้เด็กคนนั้นดูแล้วถามว่ามันมีค่าไหม?  เด็กก็ตอบว่ามีค่า จากนั้นผมก็ขยำแบงค์  แล้วถามเขาต่อว่า เรายังคิดว่ามันมีค่าอยู่อีกไหม? ยังอยากได้อยู่ ไหม?  เด็กก็พยักหน้า ผมเลยบอกเขาว่าเห็นไหมว่ามันไม่สำคัญหรอกว่าแบงค์ยี่สิบจะยับหรือไม่ยับ เพราะอย่างไรมันก็คือแบงค์ยี่สิบที่ยังมีค่าในตัวเองอยู่ แม้ตอนนี้เราอาจเหมือนแบงค์ที่ยับ แต่เราก็ยังมีค่าเท่าเดิม ต่อให้จะมีใครมาว่าหรือดูถูกเราก็ตาม หลังจากนั้นเด็กก็คิดได้และมีกำลังใจขึ้น ...”
สิ่งที่ครูซันได้เรียนรู้จากการเปลี่ยนแปลงภายในของนักเรียนตลอด 1 ปีที่ผ่านมาก็คือ ความรักความเข้าใจย่อมชนะทุกสิ่ง แม้ครูซันยังคงเป็นปุถุชนธรรมดาที่หลายครั้งก็ต้องเผชิญปัญหาชีวิตมากมาย เช่นเดียวกับนักเรียนของเขา แต่ก็ยังยืนหยัดทำหน้าที่ครูให้ดีที่สุด ด้วยการอุทิศแรงกายแรงใจ และมันสมองทุ่มเทให้กับศิษย์ของตนอย่างเต็มกำลัง
“..สำคัญมากคือการให้ความรักความเข้าใจ ความห่วงใยแก่พวกเขา  ปัญหาหลายปัญหามีต้นตอมาจากการที่พวกเขาขาดความรัก รู้สึกโดดเดี่ยว ไร้ค่าในสังคม  รวมถึงไม่มีใครเข้าใจ  ดังนั้นผู้ที่เป็นครูควรมีหัวใจที่ใหญ่มากพอจะรับฟัง รับรู้ และเข้าใจลูกศิษย์ ตลอดจนให้คำแนะนำที่ดีและกำลังใจแก่ลูกศิษย์ ให้พวกเขายังมีความหวังในการใช้ชีวิตต่อไปได้  และทุกครั้งที่เขามองย้อนกลับมา เขาจะมีความเชื่อมั่นในหัวใจอย่างเต็มเปี่ยมว่า  อย่างน้อยก็ยังมีอีกหนึ่งคนที่รักและเห็นคุณค่าในตัวเขา พร้อมที่จะยืนหยัดเคียงข้างพวกเขาอยู่เสมอ...”
“ถามว่าเหนื่อยไหม ก็เหนื่อย ทุกงานต้องเหนื่อย แต่งานนี้เหนื่อย  แต่เห็นผลลัทธ์ที่จับต้องได้  พอเด็กดีขึ้น  เข้าใจขึ้น  มันเป็นความเหนื่อยที่คุ้มค่า  เพราะเป็นสิ่งที่เรารัก เราทำแล้วเห็นว่าเด็กดีขึ้น เราก็มีความสุข เป็นประสบการณ์ที่เงินทองก็ซื้อไม่ได้ งานรายได้สูงๆ ก็ซื้อไม่ได้”
ครูซันมีความเชื่อว่า อาชีพครูเป็นงานที่ละเอียดอ่อน ที่ต้องใช้ความรักความอดทน และความเอาใจใส่เป็นอย่างมาก ลูกศิษย์ก็เหมือนดอกไม้หลากสีต่างสายพันธุ์ ซึ่งทุกครั้งที่เขารดน้ำ พรวนดินหรือใส่ปุ๋ยให้แก่เด็กๆ อาจจะไม่เห็นผลทันที แต่ทว่าหากหมั่นทำอย่างสม่ำเสมอ ทำอย่างเข้าใจ ทำอย่างเห็นคุณค่า และทำด้วยความรักแล้ว ก็จะเห็นความเปลี่ยนแปลงที่เกิดขึ้นทีละเล็กทีละน้อย แม้การเปลี่ยนแปลงนั้นจะไม่เป็นอะไรที่ยิ่งใหญ่มากก็ตาม แต่อย่างน้อยมันก็ได้มีส่วนช่วยให้เด็กๆ ได้รู้จักที่จะฝัน ได้ออกเดินตามความฝันของตัวเอง ได้เห็นคุณค่าและเชื่อมั่นในตัวเอง
“ผมคิดว่าเด็กแต่ละคนเป็นดอกไม้ที่สวยงาม  และมีความหลากหลาย เราไม่สามารถเปรียบเทียบความงามของดอกไม้ชนิดหนึ่งกับอีกชนิดหนึ่งได้ฉันใด เราก็ไม่สามารถเปรียบเทียบและยกย่องเด็กคนหนึ่งว่าดีกว่าหรือมีคุณค่ากว่าเด็กอีกคนหนึ่งได้ฉันนั้น อาชีพครูก็เปรียบเหมือนคนดูแลสวนดอกไม้ ดอกไม้มีมากมายหลายชนิด “ครูไม่ใช่เจ้าของสวน” ครูเป็นเพียงผู้ดูแลที่ต้องเอาใจใส่อย่างดีที่สุด หมั่นรดน้ำ ใส่ปุ๋ย  พรวนดิน  รอให้เมล็ดแต่ละเมล็ดแตกเป็นต้นกล้า  และจากต้นกล้าจนกลายเป็นต้นไม้ใหญ่  ที่จะให้ความร่มรื่นแก่คนรอบข้างและสังคมที่อยู่ต่อไป...”
เสียงจากศิษย์
ด.ช. คมกริช อุดชุมพิสัย ม.3/2
“ครูซันเป็นผู้ให้และเสียสละครูจะเสียสละเวลาส่วนตัวมาดูแลนักเรียน แล้วก็ไม่ได้สอนแค่ในห้องเรียนแต่สอนทักษะชีวิตด้วย เป้าหมายในอนาคตอยากเป็นวิศวกรครับ ต้นทุนเดิมคือเก่งคณิตอยู่แล้ว พ่อเป็นช่างไฟ คิดว่าถ้าเรียนวิศวะ แล้วให้พ่อสอนเรื่องช่างไฟด้วย ตอนนี้ก็ตั้งใจเรียนมากขึ้น ที่บ้านก็ไม่ได้มีฐานะดีอะไร พยายามตั้งใจเรียนจะได้เป็นทุนต่อการศึกษาไปเรื่อยๆ	ครับ”
ด.ญ.รัตนาวดี ชูนามชัย ม.3/1
“ครูพยายามเข้าใจนักเรียนทุกคน แล้วก็ตั้งใจสอนด้วย รู้สึกว่าพอครูเขาตั้งใจ ก็มีแรงบันดาลใจให้อยากเรียนไปด้วย เมื่อก่อนเป็นคนมองโลกแคบค่ะ แล้วก็มองแง่ลบตลอดเลย ตอนนี้มองกว้างขึ้นมาก แล้วก็มองหลายมุมมากขึ้น ก็เพราะว่าครูซันบอกนี่แหละค่ะ ครูซันเขาเป็นมากกว่าครู เป็นเพื่อนก็ได้ เป็นที่ปรึกษาก็ได้ เป็นหมอก็ได้ เวลาไม่สบายครูจะเป็นห่วงมาก จะหายาให้กินตลอดเลยค่ะ อยากขอบคุณครูซันทุกเรื่องเลยค่ะ ตลอดสองปี รู้สึกเปลี่ยนไปเยอะ ไม่คิดว่าคนคนนึงจะเปลี่ยนความคิดของคนได้มากขนาดนี้ และบางทีอาจจะเปลี่ยนทั้งชีวิตเลยก็ได้ค่ะ”
ด.ช.เสกสรร วงเวียน ม.3/2
“เมื่อก่อนผมเป็นคนขี้เกียจ ไม่ค่อยชอบเรียน เบื่อ แต่ครูซันบอกว่า เรียนมันไม่น่าเบื่อหรอก ถ้าเราตั้งใจจริงเราจะสนุกไปกับมัน ถ้าเราตั้งใจเราก็จะผ่านไปได้ เวลาครูสอนก็จะคอยถามนักเรียนว่าเข้าใจไหม ถ้าไม่เข้าใจก็จะไม่สอน และเวลาเรียนทุกครั้ง ครูเป็นเหมือนตัวแทนของพ่อกับแม่ครับ สอนหลายอย่างในชีวิต ไม่ว่าจะเป็นเรื่องเรียน เรื่องชีวิต เรื่องการอยู่ร่วมกับสังคม เป็นเหมือนแหล่งให้ความรู้ เป็นทุกอย่าง ความฝัน  ผมอยากเป็นหมอครับ เวลาเห็นคนเจ็บป่วย คนแก่ไม่สบาย ผมรู้สึกสงสารครับ ถ้าสักวันหนึ่งผมได้เป็นจริงๆ ผมจะรักษาทุกคนที่ลำบาก ไม่ว่าจะเป็นโรคอะไรร้ายแรง ผมจะรักษาเขาเต็มที่ครับ”